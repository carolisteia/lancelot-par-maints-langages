AInsi fut lancelot troys iours si courouche 
quil en perdist le boire et le mengier. 
Si en pesoit moult a une damoyselle de leans
qui chascun iour luy apportoit a menger 
car len luy auoit baille a garder. 
Et elle luy faisoit tout le bien 
quelle pouoit. Au quart iour apres furent uenus les cheualiers de leans de ung tournoiement
qui le iour de deuant auoit este. 
Si en commenchent tant a paerler lun cheualier cy/ 
et laultre la/ 
que lancelot lentendist bien 
quilz uenoient du tournoiement. 
Lors commence a penser et a couroucher soy a luy mesmes/ 
si dist 
quil ne fut encques si maleureux cheualier 
comment il est/ 
car il est sain et haictie 
si debueroit aller par tout le monde 
et acheuer les perilleuses aduantures 
a quoy les aultres ne osent entendre. 
Et ores le ont mis deables en prison 
si
quil nest nul temps 
qu il ne soit malade ou emprisonne. 
LOrs regrette ses meschansetes 
donc il auoit grant partie menlt souuent/ 
si commenche a faire trop merueilleux deul/ 
lors uint leans la damoiselle/ celle 
qui de luy se prenoit garde. 
Et quant telle douleur luy ueist mener
si en fut trop dollente. 
Haa sire fit elle 
que auez uous
qui telle douleur menes/ damoiselle ie ne debueroie pas deul mener/ mes moy occire 
Car ie suys le plus meschant cheualier du mende Sire fist elle/ par la chose 
que uous plus ames dictes moy 
qui uous estes 
et comment uous aues a nom/ 
et ie uous creance loyaument 
que ie ne uous descouureray 
ne cy ne aillenrs 
Tant me aues fist il ceniure/ 
que ie le uous diray. Sachies uraiement 
que ie suys le plus meschant cheualier 
qui oncques portast armes/ 
ne ma mescheance ne commence ore mie maintenat. 
Mais des lors que iestoie au berchel/ 
car ie perdi en une matinee mon pere et ma mere/
qui moult estoit uaillant preudomme et bon cheualier. 
Et celluy iour feuz ie desherite de toute ma terre: 
denc ie eusses ores asses 
se elle me eust estee loiaument gardee/ 
si puys dire uraiement 
que ie ay nom lancelot du lac le meschant. 
Quant elle entent 
que cest lancelot/ celluy 
que len tient au meilleur cheualier du mende/ 
si est tant lyee 
que nulle plus lors luy dit. Sire ceste prison uous enuye ie le scay bien/ 
et que uoullentiers en istriez 
se uous pouiez. 
Certes il nest riens dit il 
que ie ne feisse par cenuenant 
que ie en feusse hors. 
Par ma foy fist elle ie uous en osteray 
se uous uoullez faire pour moy une chose 
que ie uous diray. 
Dictes la fist il 
car uraiement ie la feray
se ie en ay le pouoir. 
Or me escoutez dit elle. Il est uoir 
que la royne de roestanc dame de ce chasteau uous amena ceans: 
et sachez 
que elle me a tenue moult longuement auec elle 
et uous diray 
comment. Il auint na pas encores dix ans
que ie estoie petite 
que mon pere le duc de rochedon commenca guerre contre le roy de sorestan 
qui fut seigneur a la royne de ceans: 
mais a la fin firent paix 
par conuenant 
que mon pere me donneroit en mariage a ung petit filz du duc 
qui nauoit pas plus de six ans 
et ie estoie de laage de quinze ans. 
Apres ce ne demoura gaires 
que mon pere mourut 
et ma mere aussi 
si que ma terre demoura en la garde et en la main de ceste royne 
car huit iours deuant noel auint
que celui 
qui me auoit fiancee se esmeust 
pour aller a la court du roy artus 
pour estre cheualier nouueau. 
Si nous mesauint tant
quil fut occis a lissue dune forest. 
Quant ie sceuz 
quil fut occis 
si men uoulluz aller hors de ceans 
et lui demanday 
que ma terre me rendist 
mais elle nen uoullut riens faire 
ains me dit 
que se ie la pressoie ung peu 
que iamais ung plain pie nen tendroie pour pouoir 
que ie eusse 
Si la laissay atant
que plus nen osay riens dire. 
et tant quil auint auant hier
que ung sien frere me demanda a femme. 
et elle me y donna. 
Si le me fist fiancer malgre moy: 
et puis le reuestiz de ma terre/ 
et en doiuent estre les nopces de dimenche en huit iours: 
mais certes pour neant le font 
car ie ne lauray ia a mari: 
car il est le plus desloial cheualier et le plus couart 
qui oncques feust 
Et se uous uouliez tant faire 
pour moy que a celui iour uenissez tout arme en ce chasteau 
pour centredire aux espousailles 
et tant feissez 
que ce mariage feust deffait ie uous iecteroie ennuit hors de prison 
et si uous donneroie bon cheual et bennes armes. 
PAr dieu damoiselle dit lancelot 
se uous uoullez ce faire ie uous promettray comme loial cheualier 
que ie reuendray en ce chasteau a celui iour: 
et uous deliureray de ce cheualier 
et aurez uostre terre quicte 
sil ny a autre arrest 
que ce 
que uous me auez dit 
Certes fist elle il ny a autre arrest. 
Denc uous promez ie 
que ce cenuenant uous tendray loyaument. 
Et ie uous promez 
que ie uous osteray ennuit de ceans. 
Ainsi asseure lun lautre
Si sen part la damoiselle 
et lancelot demeure ioieux de sa promesse.
Et quant uint la nuit 
et que ceulx de leans furent endormis la damoiselle uint a lancelot 
et lui dit. Sire uenez aprez moy. Il se lieue 
si la suit 
et elle le maine en une chambre de leans pres de ung uergier 
puis le fist mengier. apres lui denna bonnes armes et bon cheual. 
Et quant il fut appareillie
comme de monter il dist a la damoiselle Damoiselle dictes moy de
quel tournoiement les cheualiers parloient ennuit aprez disner. Sire fist elle uoulentiers. IL est uoir 
que le roy bademagus et le roy de norgalles fiancerent ung tournoiement lun contre lautre de gent contre gent 
Si a este en une praerie 
qui est a deux lieues de cy et ceulx de ceans 
a qui uous en ouistes ennuit parler en sent uenus. 
Et lesquelz en ont eu du pire dit il. Le roy bademagus et les siens dit la dame/ 
car il nauoit pas tant de gent de la moitie 
comme le roy de norgalles 
mais il ent prins terme de rasembler ieudi. 
et il ny auoit que ung iour entre deux. 
Quant il ot que le roy bademagus a este chassie du chanp ung des hommes du mende 
qui plus lui auoit fait de henneur il fut moult dollent 
qu il nauoit este a lassemblee: 
car sil y eust este il ne cuide pas 
qu il en eust eu le pire. 
Lors monte a cheual 
si commande la damoiselle a dieu. 
et elle lui prie 
quil ne la oublie pas.
Si maist dieu dit il non feray ie. 
Adonc sen alla et entra en ung uergier: 
et du uergier entra en une petite praerie.
lors trouua ung sentier estroit 
qui le mena droit a ung paueillon uers une forest deuant ung grant ourme. Il tourne celle part si descent a lentree 
et uoit deux cierges ardans et ung beau lit couuert de satin Il uient au lit 
mais il ny treuue homme ne femme ne au paueillon aussi. 
Quant il uoit ce 
si lui est auiz 
que se nest 
que fatosme il uient a son cheual
et lui oste le frain et la selle 
et le maine paistre: Aprez se desarme 
et met son espee a son cheuet 
si se despouille 
et dist 
quil se couchera 
puis qu il ne treuue persenne illec. Il destaint les cierges 
si se couche en ce beau lit
et se endort incontinent. 
APrez ce ne demoura gaires 
que leans uint ung chenalier cellui 
a qui le paueillen estoit/ 
et quant il uist les cierges estains 
si cuyda bien 
que samie feust endormie/ 
et que les cierges furent estains pour la clarte 
qui lui feist mal si se despoulle/ 
et se couche delez lancelot 
et se traist prez de luy. si lacolle 
et le commence a baisier 
car il cuidoit uraiement
que ce fust sa femme 
Quant lancelot sent cellui 
qui ainsi le baisoit 
si sault sus tout desue et cuide 
que ce soit ou dane ou damoiselle/ 
si laert a deux bras/ 
et il lui il se apperchoit tantost 
que cest ung homme/ 
si cuyde 
que se soit le lecheur sa femme Il se desuelope de luy/ 
et le prent si durement aux deux bras 
que aincoys quil se fut prins garde/ la il iette dessoubz luy a terre 
et luy dit. 
certes traistre mal y estes uenu me faire honte/ 
et mal uous couchastes auec ma femme en men paueillon/ 
puis luy donne tel coup du poing parmy les dens 
que a pou qu il ne les luy a brisiees/ 
si que le sang en sault 
tant 
quil en a le manton tout couuert. 
Quant lancelot se sent si mal mener 
si laert a la gorge 
et le fait uoller par dessus luy/ 
si qu il le fait flatir a ung caillou 
qui emmy le paueillon estoit.
puis se lieue lancelot 
et ua celle part 
ou son espee estoit:
si la traist du fourreau toute nue. 
Et quant le cheualier uoit uenit lancelot lespee traicte 
si ne lose attendre/ 
ains sen tourne fuyant tout nu/ 
et se mect uers la forest. 
et lancelot le sieult/
si le chasse 
tant quil le acensuist 
et le fiert de lespee parmy la teste si durement 
quil le fent iusques au piz/ 
et celluy chiet mort a terre/ 
et lancelot reuient au paueillon 
et se couche 
et se dort iusques au matin/ 
mais moult se sent blechie du coup 
que celluy luy auoit donne parmy les dens. LEndemain 
quant les oyseaulx commencerent a chanter 
se leua et uestit/ 
et print ses armes. Il monta sur son cheual puys sen partist de leans 
quil ne sceust pas a celle fois 
qui le cheualier estoit 
que il auoit cccy. 
Quant il est entre en la forest il encontra .iiii. escuiers 
qui menoient .iiii. blans destries en destre/ 
et auoient chascun couuerture blance/ 
et aprez uenoient deux aultres 
qui portoient le harnoys a ung cheualier haulbert et heaulme et chausses de fer/ et genoullieres a armes de blanc samit/ 
et laultre portoit ung escu blanc 
comment nesge/ il sallue lescuier 
puis luy demande 
a qui ce harnois estoit. Sire font ilz a ung cheualier 
qui demain doibt estre au tournoiement des deux roys. 
Et comment a nen celluy cheualier dist lancelot. Sire fist il len le appelle gallehodin 
et fut filx gallehault/ le seigneur des lointaines isles. 
Et aux quielx aidera il fist lancelot. Il aidera au roy de norgalles 
pour ce 
quil est son ael. 
Et ou sera ce tournoiement fait il. Sire en une prarie 
par ou uous aues passe.
Lors les commanda lancelot a dieu/ 
si sen part a tant. 
Et
quant il a ung pou alle/ 
sy ost a destre sonner une cloche. Il se adreche celle part 
et trouua une abbaye de moignes
blans il deschent a lentree/ 
puys baille son cheual a garder a ung garchon. 
puys entre au menstier tout arme fors que du heaulme et du glaiue. 
Et quant il fut leans entre 
si trouua la seur meleagant/ celle 
qui le ietta hors de la douloureuse prison 
ou il auoit este mis/ elle le regarde 
et aduise 
tant quelle le cengnoist 
que cest lancelot/ 
mes moult se merueille 
que ses beaux cheueulx sont deuenus 
quil soulloit auoir. 
Si pensa qu il auoit este malade/
et que pour ce luy feussent cheuz/ 
et pour ce se seuffre de parler a luy iusques apres la messe. 
QUant le frere eust chante 
et lancelot fut issu du menstier/ la damoiselle ua aprez luy
et lui dist. sire uous soies le bien uenu. 
Haa ma doulce domoiselle uous soies la bien trouuee: 
comment laues uous fait 
puis que ie ne uous uiz. Sire fist elle bien dieu merci 
et la uostre. 
Et quelle aduanture uous a cy amenee. Sire fist elle ie uiens 
pour ueoir ung tournoiement 
qui demain se fera pres dicy/ 
si la emprins men pere le roy bademagus centre le roy de norgalles
puis demande a lan. 
si le uerra. 
Ouy uoir fait il se ie puys. 
Donc uous uouldroie ie bien prier 
que uous aidissies aux noz. 
Et il dist 
que si fera il uoulentiers. Sire fist elle cent mille mercis 
Or scay ie bien 
que le roy de norgalles y perdra le tout/ 
et mon pere en aura lonneur. 
Et ie uous prie 
que demoures huymes auecques moy/ 
et puys demain nous mouuerens
pour aller au tournoiement/ 
et aussi le debues uous faire. 
Car se orendroit uous en mouues 
uous ne trouueres meshuy si bon hostel 
qui soit pres du tournoiement. 
Et sachies 
que uous seres tresbien seruiz et aisez de toutes les choses 
que len pourra 
Et il dist 
quil y demourra 
puis quil le ueult. 
Si se fait desarmer maintenant: 
et elle treuue ung uarlet 
si lui dit 
Uas ten droit au chasteau de la harpe 
ou tu trouueras le roy bademagus mon pere et lui dis 
que iay ceans monseigneur lancelot du lac 
qui lui doit aider au tournoiement 
et quil le uiegne ueoir hastiuement 
sil peut LE uarlet se part de la dame 
et uient au roy bademagus si lui dit ce 
que sa fille lui mande. 
Et quant il ot les nouuelles de lanceloi du lac il est si ioeux 
quil ne scait 
que dire. 
Si pense 
quil le ira ueoir au plus celeement
quil pourra par auanture ne uouldroit pas lancelot 
quil feust congneu au tournoiemenent. Il esleut quatre de ses plus priuez amis 
et leur dit Seigneurs il conuient 
que uiengniez auecques moy iusques a une abbaie 
qui cy pres est. 
et ilz dient 
que ce feront ilz uoulentiers Si montent a cheual. 
et quant ilz furent hors du chasteau le roy les appella 
et leur dit Seigneurs ie uous maine ueoir le meilleur cheualier du monde: 
et qui en soy a toutes les uertus 
que corps de homme peut auoir. 
pour quoy il doit estre loe 
car il est le plus beau cheualier du monde 
et en soy a plus proesse 
qu il na encores en homme mortel. 
Ne de sa ualeur ne pourroit nul autre estre/ 
car cest le meilleur cheualier et le plus desire 
qui oncques feust. 
Que uous diroie ie plus: nul ne pourroit tant dire de lui 
quil nen y ait cent fois plus/ 
et scay bien 
que oncques dieu ne le fist fors pour ce 
quil feust mirent aux autres cheualiers. 
Par ma fop font ilz uous dictes merueilles 
et sil est tel 
comment uous dictes len deuroit bien aller cent lieues de terre 
pour le ueoir. 
Par ma foy fait le roy 
si a len fait maintesfois 
car iay ueu faire une queste pour lui 
ou il y auoit bien xlu. cheualiers 
qui le quistrent ung an entier 
pour le uoir 
et ny eust nul de eulx 
qui le ueist a ceste fois. Sachez 
qu ilz allerent plus de mille lieues 
et si ne le trouuerent pas. 
TAnt ont
alle 
quilz uindrent a labbaie 
ou lancelot estoit: 
et le uarlet uint auant 
qui dit a la damoiselle. Dame monseigneur leroy est uenu. 
Et celle ua encontre lui/ 
si le prent par la main 
et le maine en une chambre 
ou lancelot estoit 
mais il ne dormoit pas.
Quant il uoit le roy bademagus uenir 
si se dresce en son estant: 
si lui court a lencontre 
et lui tent les bras et lui dit 
que bien soit il uenu 
puis ua aux autres 
si leur fait moult belle chiere/ 
et le roy se humilie moult uers lui. 
et lui dit 
quil est sen sergant et son ami. 
Haa sire pour dieu mercy: 
ne me dictes iamais telles parolles 
car uous ne me pourriez pas plus courroucer/ 
car nul roy ne doit estre sergant a si poure cheualier 
comment ie suis mais son sire et son commandeur. 
Haa dit il uous nestes pas si poure cheualier 
que ie ne changasse la moitie de ma terre 
pour uostre grant pourete de telle 
comment uous lauez 
se uous men uoullez faire compaignen Sire fist il or laissens ces parolles 
car se nest pas comparaison de mettre ung poure cheualier contre ung riche roy et puissant. 
Mais dictes moy 
comment uous lauez fait 
puis que ie ne uous uiz 
Certes mon beau sire ie uous ay puis maintesfois regecte 
que ie ne uous uiz. 
et mesmement hier 
quant mes hommes sen fuioient uous regectay ie assez: 
car se ie uous eusse tenu 
auec moy ie scay bien 
que tous ceulx de dela eussent este desconfiz. 
Si uous prie pour dieu et par amours 
et pour ce 
que ie soie uostre ami a tousioursmais 
que demain uous aidez a desconfire leur grant orgueil.
Et il dit 
que si fera il moult uoulentiers 
mais ie uous requier dit il beau sire 
que uous ne me faciez congnoistre a homme 
qui de moy demande 
car se ie y estoie congneu tost men pourroit uenir courroust. 
Si maist dieu fait le roy ia par moy nen istra de ma bouche nouuelle. 
Et il dit 
que donc ira il uoulentiers Grant piece fut leans le roy bademagus 
tant quilz eurent mengie a disner. 
Et les quatre compaignons du roy commencerent a regarder lancelot 
et ce ne fut pas de merueilles: 
car encques ne priserent autant homme come lui 
QUant uint a heure de nonne 
quilz eurent mengie tout par loisir 
si dit le roy bademagus 
quil sen uoulloit aller Il print cengie de lancelot du lac 
et laissa trois de ses cheualiers auec lui 
pour lui faire compaigniee et pour ce
quil ne uiengne seul au tournoiment/ 
qui deuoit estre fait lendemain aprez nonne. 
Et le roy sen alla au chasteau de la herpe/ ou ses hommes lattendoient. 
E quant il fut deschendu/ 
si luy demandent ses hommes 
ou il auoit tant demoure/ 
et il dist en ung tel lieu/ 
o u sy bien auoit faicte sa besongne 
comment il uoulloit/
car ie uous diz uraiement 
que iay depuis trouue telle aide/ 
donc ceulx de dela serent uaincus: 
si le scay bien certainement 
ne plus ne en ueult dire. 
Celluy iour firent les deux roys loges drecez emmy les pres 
ou il auoit fenestrez 
et apuy aux aux dames et aux damoyselles 
Car coustume estoit 
que les roynes et les haultes dames alloient uoir les tournoiemens 
pour uoir les meilleurs cheualiers. 
Et pour ce faisoit len par tout la 
ou les cheualiers estoient drecher toutes les plus belles loges/ 
que len pouoit 
Celle nuyt fut lancelot bien serui et hennourre 
tant 
comment les troys barons pourent plus/ ceulx 
que le roy y auoit laisses. AU matin 
ains que le iour parust
aincoys que lancelot feust leue/ uint a luy la damoiselle celle pour
qui il estoit demoure leans. 
si luy dist 
que bon iour luy donnast dieu/ 
et il lui rent son sallut menlt tost. Sire fist elle ie uiens prendre cengie a uous 
pour aller aux loges du tournoiement: 
car ie ne uueil pas cy demourer pour la presse des cheuaulx 
qui ia y sera si grande 
que ie ny pourroie passer.
Alles a dieu fist il. Sire fist elle gardes 
que ie uous y uoie: 
car ia dieu ne maist ie ny iroie mie aultrement.
Et il dist 
quil yra. 
lors sen part la damoiselle de leans a grant compagnie de cheualiers et de danes et de damoiselles 
Et
quant elle uint au pre/ 
si uoit 
que les loges sent toutes plaines de dames et de damoiselles 
qui ia estoient mentees 
si attendoient
que les cheualiers uenissent. 
Et la fille du roy de norgalles 
que messice gauuain auoit eue pucelle. 
si comme le compte a deuise estoit illec uenue a grant compaignie/ 
et quant elle uoit uenir la fille du roy bademagus/ 
si ua a lencentre de elle 
et la rechoit a moust grant ioie: 
et la fait seoir au prez de elle
si commencent a parler dunnes et de aultres 
et tant que la fille au roy bademagus demanda 
qui cestoit 
qui mieulx lauoit fait a laultre assemblee. 
Et une damoyselle 
qui empres elle seoit dist 
que mador de la porte/ 
et mordret le frere monsieur gau. 
ces deux auoient tout uaincu. 
Et quel cheualier est celluy 
mador fait elle/ eu nen dieu fit laultre cest ung des greigneurs cheualiers 
que ie ueisse encques.
Et lancelot est uestu et appareille 
si ouyst messe/ 
et les troys cheualiers eurent enuoies querre leurs armes au chastel 
ou ilz les auoient laissiees. 
Et le roy bademagus leur manda/ 
qu ilz uenissent au tournoiement apres prime/ 
et quilz baillaissent couuertures blances a lancelot/ a lui et a son cheual/ 
et escu blanc. 
et ilz le firent ainsi. 
QUant uint entour prime 
quilz furent armes fors que de leurs heaulmes/ 
sy disrent a lancelot 
quil mengast ung pou 
pour aller plus seurement/ 
mes il dist 
que non feroit/ 
lors menterent maintenant 
et se partirent de leans 
si errerent tant parmi la forest 
quilz uindrent en la place.
Si estoient ia assembles 
que de une part 
que de aultre plus de .x. mille/ 
si le faisoient moult bien de toutes pars/ mes trop auoit plus de gens le roy de norgalles 
par deuers luy/
que le roy bademagus. 
Quant lan. uint uers les ioustans/ 
si se traist a une part luy et ses compaignens/ 
si regardent les quielx font le mieulx/ 
si uist trois cheualiers par deuers le roy de norgalles 
qui trop bien le faisoient/ 
car ilz dennoient hardement aux leurs par leur bien faire. 
Si auoient ia tant fait 
que la gent au roy bademagus estoit recullee plus de une archiee. 
Et la fille au roy de norgalles dist oyans tous Par dieu moult feust beau ce tournoiement/ 
se ceulx de dela peussent souffrir les nos/ 
mes il me est aduiz a ce 
qu ilz uent 
recullant 
qu ilz serent par temps mis a la uoie/ 
et ia dieu ne maist/ 
se moult ne font a prisier ces trois cheualiers 
qui par deuers les nos sont/ 
car par eulx sont desconffiz ceulx de gorre. Damoiselle fist la fille bademagus/ 
qui sont ceulx 
qui tant doibuent estre prisies. Par
ma foy fist elle lun est mordret le frere mensieur gau. 
et laultre mador de la porte 
et le tiers est gallehodin men nepueu/ ce sont ceulx 
qui mieulx le font de toute ceste place/ par
quoy tous uoz cheualiers serent desconffiz et uaincus. 
OR ne uous esmayes fist celle de gorre/ 
car si maist dieu 
se le roy uostre pere ne sen fuyst/ il uerra 
se croys ie donner ennuyt telz coupz 
donc il ne uouldroit pas attendre ung pour perdre 
tant comment il a uaillant 
Haa dieu fist elle 
qui les donrra. 
Par ma foy dit elle ueoir le pourrez par temps 
car celui est uenu
qui telz coups donne. 
Ainsi qu ilz parloient 
si ouirent le cry leuer sur ceulx de gorre 
qui sen fuioient 
et les alloient prenant ceulx de norgalles 
Et lancelot appelle ceulx 
qui auec lui estoient si leur dit Suiuez moy 
car ore auons trop attendu 
Lors laisse courre parmi les rencz 
tant que cheual peut aller. 
et lancelot fiert si durement le premier 
quil encontre 
quil porte lui 
et le cheual a terre tout en ung mont 
et puis fiert ung autre si durement du retour 
qu il le iecta ius de la selle 
Quant il eust brise son glaiue il mist la main a lespee: 
dont moult bien se sauoit aider 
si commenca a ferir tout entour lui et denner de moult grans coups 
Si point amont et aual 
et ne actainct homme 
quil ne porte a terre. Il arrache escus des colz heaumes des testes 
et fait tant en peu de heure 
que tout le tournoiement se arresta entour lui 
pour ueoir les merueilles 
quil faisoit:
car il ne acensuit homme 
tant soit fort 
qu il ne porte a terre ou mort ou blece. 
Si lont congneu en peu de heure ceulx 
qui iamaie ne lauoient ueu: 
et tant le doubtent 
qu il ny a celui 
qui a coup lose actendre 
Si en mesgaigna tant de ceulx de norgalles 
que par force les fist retourner plus de trois archiees. 
et tant fait par sa proesse 
que tous en parlent prez et loingz 
et dient 
que tout uainc le cheualier de deuers le roy bademagus: celui aux blanches armes. 
ET les trois compaignens
qui auoient mis ceulx de gorre a la fuite 
qui estoient issus du tournoiement pour eulx ung peu reposer se merueillent moult 
quant ilz uoient leurs gens fuir. 
si demandent 
que cest. 
Quoy fait ung uarlet nauez uous pas ueu les merueilles 
quil y a. 
Quelles merueilles dit mordret. 
Par ma foy il y a ung cheualier a unes armes blanches: ung dyable: ung enragie 
qui plus occiroit encores nuit de gens
quil ne pourroit de hommes mors en deux arpens de terre et ne allez pas celle part 
se uous ne uoulez mourir/ 
car ia dieu ne maist 
se encontre son espee peut durer fer ne acier.
Lors montent a cheual les trois compaignons: 
et prennent escus et lances
et laissent courir a lancelot deuant ceulx 
qui de norgalles fuioient ainsi comme lieures deuant les chiens. 
Et lancelot eust lance recouuerte 
quil tollist a ung de ceulx 
qui sen fuioit. 
Si se adresce uers lun de ceulx 
qui uenoit des .iii compaignons. 
et cestoit mordret Il le frapa si durement 
quil lui mist le fer du glaiue parmi lespaulle senestre 
et le porta a terre tout estendu 
Et le roy bademagus
qui derriere lui estoit lui bailla ung autre glaiue 
et lui dit. Sire tenez monstrez encores 
comment uous sauez lances emploier. 
Et il laisse courre maintenant uers mador de la porte. 
Et celui brisa sen glaiue contre lui. 
Et lancelot 
qui portoit la sienne basse le ferist si durement 
quil lui mist le fer atout le glaiue parmi la cuisse:
et le porta lui et le cheual tout en ung ment a terre Il passe oultre: 
si trait lespee 
et fiert gallehaudin 
quanquil peut enmy lescu blanc/ 
tant quil en rompist une grant piece 
et lespee descendist sur le cheual 
si quil lui couppa le col par deuant les arcens. 
et abat tout en ung mont cheualier et cheual. 
QUant le roy de norgalles eut assez re garde lancelot 
pour les merueiles
quil faisoit 
et uoit celui coup 
si ne lose plus actendre 
ains sen fuit tant 
que le cheual peut aller. 
Et lors commenca la huee trop merueilleuse 
car ceulx de norgalles sen fuioient 
et ceulx de gorre les chassoient 
et les prenoient a leur uoulente. 
Et quant lancelot uoit 
que tous estoient tournez en fuite/ 
si se mist en la forest 
et cheuaucha grant erre 
car il ne uoulloit estre arreste de nul homme Assez fut 
qui le quist et demanda 
mais nul ny eust 
qui le peut trouuer 
Quant le roy bademagus uist 
quil sen estoit alle en telle maniere 
et quil ne pouuroit estre trouue il est tant dollent 
quil ne scait 
que faire 
ne que dire et dit 
quil est le plus malleureux homme 
qui encques feust 
quant il auoit le meilleur cheualier du monde 
a qui il deut ore faire ioie et feste: 
et ore la pardu par sa mauuaistie. 
ET gallehaudin
que lancelot auoit abatu fut remonte 
si comme il peut 
puis uint au roy bademagus 
si se fait congnoistre a lui. 
Quant il le congnoit 
si lui fait moust grant ioie 
et il a lui: 
puis lui dit. Sire ie suie uenu a uous par conuenant 
que uous me diez 
qui est ce bon cheualier 
qui ennuit a si bien iouste. 
Haa sire fist le roy bademagus 
pour quoy le demandez uous. Sire fist il pour ce 
que ie suis ung ieune homme 
et scay encores peu darmes 
Si auroie mestier de moy accointer dung sy preudomme 
comme il est pour ce 
quil men apprint 
et pout ce
que ie amenderoie de luy et de sa compaignie. 
Certes fist il
se il uous cengnoissoit il uous auroit moult chier/ 
car il ama moult mensieur uostre pere. 
Et uostre pere le ama tant 
que oncques homme ne ama plus aultre. 
Si uous diz pour uoir 
que cest mensieur lancelot du lac. Lancelot fist il/ 
si maist dieu ie cuidoie
quil fut mort/ 
mes puys 
quil est uif ie ueu a dieu
que iamais ne fineray de cheuaucher/ 
se mort 
ou mallade ne suys
deuant que ie le auray trouue. 
Et quant ie le uerroy/ 
si luy prieray pour lamour de mon pere 
que il tant ama 
qu il me retiengne auec luy/ 
et me laisse aller par les estranges centrees cercher les perilleuses aduantures 
auec luy. 
Et ce il 
se ne ueult faire/ 
toutesfoys me aidera il a censeiller mieulx 
que ung aultre ne feroit 
Atant sen part du roy bademagus/ 
et sen ua ainsi arme 
comment il estoit 
et ne le fait sauoir a nulluy/ et
si ne emmaine 
auec luy escuier ne garcon: 
si se fiert en la forest apres lancelot 
et cheuauche toute la iournee 
qu il ne encontre homme ne femme 
qui nouuelles luy die de ce 
quil quiert.