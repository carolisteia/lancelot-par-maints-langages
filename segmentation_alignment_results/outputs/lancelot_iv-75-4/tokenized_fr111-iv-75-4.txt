et lancelot tout le iour cheuauche las et trauaille de ce 
quil auoit fait le iour 
et son cheual 
si douloit si fort 
que du poindre 
quil eut fait le iour 
que des petites playes 
quil auoit 
que a peine pouoit il aller le pas. 
Lors regarde derriere lui 
et uoit uenir ung cheualier arme et une belle dame auec luy Ilz le saluent 
quant il uiennent pres 
et il a moult grant paour de cognoissance. 
si respont has 
que dieu les benye. beau sire fait la dame 
qui estes uous. Dame fait il. ie suys ung cheualier 
ce pouez uous ueoir. 
Si maist dieu fait ielle ie croy 
quil n y a pas uostre pareil ou monde. 
si le scay par ouyr dire et par ueoir. 
et ie uous pry par la chose 
que uous plus amez 
que uous ueignez maishuy herberger o moy en ung mien chastel 
qu est pris par conuent 
que ie uous monsterray demain la plus belle chose 
que uous ueissez oncques. 
Et il dit 
quil yra uoulentiers par tel conuent. 
Or uenez donc fait elle. 
et ie uous suiuray. La dame sen ua deuant 
et il apres 
qui eust plus grant mestier de reposer que de cheuaucher. si sont tant aler 
que ilz uindrent en une ualee 
et uirent ou fons du ual ung chastel bien fait et bien seant 
dont les murs estoient fors a grans. bien carrelez. 
Quant ilz uindrent au chastel
si estoit ia grant nuyt 
et la dame apelle celuy 
qui gardoit la porte 
et luy dist 
qu il euure la porte 
et il le fait. Ilz entrent ens 
et cheuauchent iucquau maistre palays. 
et quant ceulx de leans uoyent leur dame 
qui uient si saillent encontre a cierges et a tortiz. 
car autrement ny fussent ilz pas uenuz pour la nuryt 
qui estoit obscure 
si descent la dame 
et leur dist
quilz ne sentremectent de liee 
mais ie uous pry fait 
elle faictes demourer ce cheualier 
car ie uous dy 
quil est le meilleur cheualier et le plus preudomme du monde Il le descent maintenant. 
et luy ostent lescu du coul. 
puis sen uiennent amont 
et le desarment et la dame le regarde 
et uoit le uis gros et enfle et le nes esrache et senglant des coups 
quil a donnes et receuz.
Si luy fait aporter eaue chaude 
et luy fait lauer son coul et son uis 
qui estoit noire des mailles du haubert. 
Et quant elle regarde lescu 
si dist oyans tous ceulx de leans 
haa escu
tant auez huy este regarde 
et desire destre tenu de maintes belles dames. 
Si maist dieu bien se puet cil uanter 
qui uous porte
que oncque cheualier ne fist telz merueilles en ung iour 
comme il
a huy fait. 
et benoist soit dieu 
qui le me donna huy encontre. 
car il ne me pouoit plus grant bonneur aduenir 
que de ce 
quil est uenu a mon houstel. 
Lors entre en une chambre
et aporte a uestir a lancelot. robes de cendal 
et quanit il est uestu 
si le fait seoir 
et luy dist. Sire repousez uous
car uous estes moult trauaille 
et elle commande a ceulx de leans
quilz apareillent a manger 
car il en est temps 
et ilz le font. 
et quant ilz sont assis a table 
si uint leans ung uarlet 
qui dist a la dame. Dame messire est uenu de par dieu fait elle. 
dy luy 
quil uiegne manger 
et quil ne demeure pas 
car il y a ceans ung cheualier 
a qui ie uueil
qu il face grant ioye. 
Et le uarlet ung a son seigneur
et luy dist ce 
que sa dame luy mandoit. 
Et il se desarme 
et aussi firent tous les autres. 
si uint au palays luy douxiesme de cheualiers et la dame 
si leua encontre luys et aussi fist lancelot. 
et le sire leur commande moult tost 
quilz se asseoient
et ilz le font. 
Quaut ilz furent assis 
et ilz eurent unag pou mange 
si luy dist la dame sire faictes ioye a uostre hoste. 
car bien sachez 
qua plus preudomme de luy ne pourriez uous faire ioye ne honneur. preudomme fait il dame 
qu est ce 
que uous me dictes. Ie ne dy pas 
quil ne soit preudomme 
et uaillant 
Mais moult y a a faire en ung preudomme plus 
que ie ne cuidoye a matin. 
si ay tant apris en ce iour
car ie cuide 
quil ny a ou monde 
que ung preudomme. 
Mais celuy 
que ie dy ay ie huy bien ueu esprouuer entre cheualiers.
car oncques 
puis que cheualerie fu establie ie ne cuide pas 
que homme mortel feist telz merueilles 
commie il a huy faictes. 
Lors luy demande aussi 
comme selle ny eust pas este. sire 
ou fu ce
que uous ueistes ce cheualier 
que uous dictes. 
Cest fait il a lassemblee du roy bandemagus et du roy de norgales. 
Haa sire pour dieu 
et quelz plus grans merueilles pouoit il faire plus 
que les autres. 
quelz dame fait il. 
ce ne uous auroye ie ouan compte.
Certes fait il ia dieu ne maist 
si ie scauroye pas raconter
ce 
qui ie luy uey faire 
ne uous ne men croyeriez 
mie
si ie uous en iuroye sur sains. 
car il uous sembleroit a ce 
quil pust a compter ce 
quil a ueu et mesmement deuant celuy 
qui lauoit fait dist au seigneur. Beau sire au moins nous direz uous aucune chose 
et aucune belle iouste 
deuant ce preudomme 
qui est ceans herbrege. 
si quil le sache dire 
quant il uiendra en son pays. 
beaucop fait le sire uous en puis ie bien dire
car ie le suiuoye tousiours pour les merueilles 
qu il faisoit. si luy uy abatre a u. cops. u. cheualiers si netement 
qu il fendoit presque parmy cheualiers et cheuaux et de moy mesmes dy ie
quil fendy mon escu en deux moitie 
et trencha ma selle et copa mon cheual par les espaules 
et tout a ung seul cop. Sire dist la dame 
donc ne dy ie pas 
que uous receussez lautre cop. Ie dame. 
quest ce 
que uous dictes 
Si maist dieu ie ne leusse pas actendu pour toute la terre du roy artus.
Car apres son cop ny failloit point de mire 
que la mort.
Ne il ny a a mon auis si hardy homme ou monde
que sil auoit ueu ce 
quil a hui fait. 
qui iamais lactendist a cop. 
Et la dame 
si commence a rire. 
Encor uous diray ie plus grans merueilles dist le sire 
car ie luy uy abatre a ung troucon de lance quatre cheualiers. 
ce ne fist oncques dieu ne diable. 
Or me dictes fait la dame 
que feriez uous si uous teniez ce cheualier en uostre houstel. 
Certes fait il se la force en estoit moye il ne se partiroit iamais de moy ains le tien droye pas de moy. 
car plus riche tresor ne pourroye ie auoir 
Et sil nauoit este fait la dame en tel maniere
que uous ne le cogneussez 
que feriez uous. ie nauroye iamais ioye fait il. 
et qui le sauroit 
et ne le diroit il nen pourroit eschaper sans mort 
Certes fait elle donc ne le uous celeray ie plus 
ains le uous diray 
car ie ne uueil pas auoir uostre hayne. 
car sachez 
que cest ce preudonle 
qui est pres de uous. Monstrez dist il son escu 
car par ce le cognoistray ie bien. Dame dame fait lancelot uous direz en uostre houstel tant de honte 
comme uous uoudrez. 
et sachez 
que si ieusse sceu 
que eussez este 
si uilaine ie ne feusse ennuyt uenu en uostre houstel pour pouoir 
que uous eussez eu. 
Haa sire fait la dame uous en poise il donc. 
Dame fait il ouil. 
donc nen sera il plus
puis quil uous en poise. 
Et sachez 
que ie ne le faisoye pas 
si non par amours et pour uous honnourer. 
Et lors sen uait le sire en une chambre 
ou lescu de lancelot estoit si le cogneut molt bien 
et en a trop grant ioye. 
Lors reuient arriere 
et fait trop grant feste a lancelot 
et dit 
quil est tout sien a faire ses commandemens 
et il len mercie moult. 
Celle nuyt fu couche aise 
si repousa 
car assez estoit las et trauaille
et dormy iuquez uers prime. 
et quant il se ueult leuer si luy eut appareille la dame robe fresche de lin 
et il la print et la uesty. 
Et quant il fu uestu et apareille et il eut ouy messe 
si fu apreste le manger 
quant ilz eurent mange 
et les tables furent ostees lancelot demande ses armes. 
et le sire luy prie 
quil demeure meshuy 
et il dit 
que nen feroit en nulle maniere. 
Et quant il ouy son cheual il prent son escu 
et demande ung glayue 
et len luy aporte. 
et lors dist a la dame de leans. Dame uous souuient il des conuenantes 
que nous eumes uous et moy arsoir. Sire fait elle ouil bien. 
Donc uous pry ie fait il 
que uous uous en acquitez. 
comme uous deuez faire 
.et elle dit 
que si fera elle moult uoulentiers. 
Lors fait seller ung palefroy. 
et dit a ung uarlet 
qu il la suyue. Dame fait il. 
ou uoulez uous aler. Ie men iray o ce cheualier a corbenic 
car ie luy ay promis a monstrer la plus belle chose du siecle. 
Alez fait le sire 
et pensez du reuenir. Elle sem part atant de leans 
et sen ua a lancelot
si fu bien enmuselee pour le souleil 
quil ne luy fist mal
Ainsi cheuauchent iucqua nonne 
tant quilz uindrent en une ualee 
et uoyeut deuant eulx 
ou fons dung ual ung chastel moult bien seant. 
car il estoit clos tout a lentour deaue parfonde et de bons murs bataillez 
et quant ilz uindrent pres 
si encontrerent une damoiselle 
qui deist a la dame 
ou menez uous. ce cheualier 
et elle dist acorbenic uoire dame fait la pucelle. 
Certes donc ne lamez uous pas 
car uous le menez en tel lieu 
dont nul ne se puet partir sans honte et sans dommage 
Tant sont alez 
que ilz uiennent au chastel. 
et treuuent le pont 
par ou len passoit 
si entrent ens.
Et quant ilz uiennent a la maistre rue 
si luy dist len sire cheualier la charrete uous actend. 
et il respont tout bas 
que
sil luy conuient entrer 
que ce nest pas la premiere foiz 
quil ya entre. 
Et ilz cheuaucherent 
tant quilz aproucherent de la maistre tour.
si la prise moult 
car cest la plus fort et la plus belle 
quil ueist oncquez a son esciant Il regarde sur destre 
et ouy une uoye de femme assez pres de luy 
si luy est aduis. Il regarde celle part 
et uoit 
que cest la damoisele 
que messire gauuain uoulu gicter de la cuue 
mais il ne peut. 
Et elle crioit. Saincte marie 
qui me gectera de cy 
Et quant elle uoit lancelot 
si dist 
haa sire gectez moy de ceste cuue 
qui mart Il uient a la cuue 
et la prent par les deux bras 
et la mect hors 
Et quant elle se uoit deliure 
si luy cheit aux piez 
et luy baise la iambe et le soler
et luy dist. 
haa beneiste soit leure 
que uous fustez ne. 
Car uous maue gecte de la plus grant douleur 
ou dame fu oncquez.
Mais adonc commence a emplir la sale de dames de pucelles et de cheualiers 
et si assemblent tous ceulx de la uille 
pour uoir la damoisele 
et la mainent en una chappelle 
pour rendre graces a nostre ssͬ. 
Lors mainnent lancelot en ung cimetiere pres de la tour
et luy monstrent une tour mout belle 
ou il y auoit lectres
qui disoient Ia ceste tombe ne sera leuee 
deuant ce que le liepart y mectra la main 
dont le gnt lion doit yssir: 
et cil la leuera legierement 
et lors sera engendre le grant lion en la belle fille au roy de la terre foraine. 
Quant il a leu les lectres 
si nentend pas 
que ce ueult dire. 
Et ceulx
qui sont entour luy. luy dient. Sire nous cuidons 
que ce soit uous 
dont ces lectres parlent. 
car nous sauons bien par la damoisele
que uous auez deliuree 
que uous estes le meillieur cheualier du monde de tous ceulx 
qui ores sont. 
Que uoulez uous fait il 
que ie face ie suys prest de faire toutes uoz uoulentez. nous uoulons font ilz 
que uous leuez ceste tombe 
pour ueoir 
quil y a dessoubz 
et il mect la main au plus gros chief et la lieue trop legierement. 
et il uoit dessoubz le plus hideux serpent et le plus felon 
dont il ouy oncquez parler. 
Et quant il uoit lancelot 
si luy gecte le feu si ardant 
quil luy brulte tout son haubert et ses armes et sa lance fors de la tombe ou cimetiere 
si que les arbresaux 
qui dedans estoient commencerent a ardoir peut lardeur du feu. 
et ceulx de leans tournent en fuye et montent aux fenestres en hault 
pour ueoir 
comment il le fera Ca lancelot gecte son escu deuant son uis 
puis sadrece celle part
ou il uoit le serpent 
et il luy gecte feu enuenime 
si
quil luy abat son escu par dehors. 
Et cil 
qui ne doute auanture 
qui luy puisse aduenr le fiert du glayue par le pis
si quil luy mect parmy le corps fer et fust. 
et il commence a batre la terre des esles comme cil 
qui estoit naure a mort. 
et il mect la mami a lespee 
et luy donne grans cops la 
ou il le puet ataindre 
tant quil lui fait uoler le chief. 
Lors uient auant le cheualier 
qui ia estoit arme
pour aider a lancelot. 
Et quant il uoyent 
quil est ia occis
si recourent lancelot a grant ioye 
et commencent les sains a sonner.
et lors uiennet leans cheualiers dames et damoiseles 
tant que cest merueilles
et luy dient 
que bien soit il uenu sur tous ceulx du monde 
et lemmainent ou maistre palais 
et le desarment A ces paroles yst dune chambre ung grant cheualier 
et menoit o luy grant compaignie cestoit ung des plus beaux hommes 
que lancelot eust oncquez 
mais ueu
depuis quil party de camaalot 
si resembloit moult bien gentil homme 
Et
quant ceulx de leans le uirent uenir 
si se lieuent contre luy
et distrent a lancelot. Sire uez cy le roy 
ou il uient
Lors se drece lancelot 
et luy dit 
que bien soit il uenu
et le roy luy rent son salu it luy gecte les braz au coul 
et luy dist. Sire 
tant uous auons desire a ueoir
et a auoir 
que dieu mercy sommes nous saisiz de uous. 
et sachez 
que nous en auons grant mestier. 
Car tant a este nostre pays desherite et essille 
et les poures homes perdu leur gaing. 
quil est desormais bien temps 
sil plaist a nostre seigneur 
que leurs pertes soyent restorees 
et leurs biens restabliz 
dont ilz ont grant piece este souffresteux. 
Lors sasseoit lun pres de lautre 
et luy demande le roy
dont il est. 
et comment il a nom. 
et il dit lancelot du lac. 
Or me dictes fait il le roy 
ban le preudomme ne fut il pas uostre pere. Sire dist lancelot ouil. 
Certes dist le roy. 
doncquez suys ie tout asseur 
que par uous ou par chose 
qui de uous ystra sera ce pays deliure des estranges auantures
qui y aduiennent iour et nuyt. 
Lors uient auant une dame aagee
qui bien pouoit auoir cent ans 
si a parle au roy et luy dist. sire ie uueil parler a uous. 
Et le roy se part de lancelot 
et commande a ses cheualiers 
quilz luy facent compaignie.
et ilz dient 
que si feront ilz. 
Lors sen ua o la dame en une chambre 
et elle luy dist 
quant il fu assis. Sire 
que pourrons nous faire de ce cheualier 
que dieu nous a amene. Ie ne scay fait le roy 
quon en doye faire fors
quil aura ma fille a faire sa uoulente. 
Certes fait la dame ie scay bien 
quil ne la uoudra pas prendre 
quant len luy offerra. 
car il ayme tant la royne la femme au roy artus
qu il ne uoudroit pas auoir nulle autre. 
par ce conuiendra il
que sen le face si sagement 
quil ne sen apparcoiue. 
Or faictes fait le roy 
comme uous scauez 
car il conuient 
quil soit fait.
Ne uous en entremetez plus fait la dame. 
car ien uiendray bien a chief. 
Lors entre le roy en la sale 
et uient a lancelot 
pour luy faire compaignie 
si parle lun a lautre 
et sentracordent au plus bel 
qu ilz peuent 
Si luy demande lancelot 
comment il a nom 
et il dit 
qu il a nom pelles de la terre foraine. 
Ce pendant 
quilz parloient ainsi regarda lancclot 
et uit entrer leans par une fenestre ung coulon. 
que messire gauuain auoit autrefoiz ueu
et portoit en son bec ung encensier dor moult riche. 
Et si tost 
quil fu leans outre 
si fu le palays remply de toutes les bonnes odeurs 
que cuer domme pourroit penser. 
Et lors se teurent tous leans 
qu il ny eut untg seul 
qui dist mot. 
ains sagenoillent tous 
quant ilz uoyeut uenir le coulon. 
Et il entre maintenant en une chambre. 
Lors saillent les sergens 
et mectent les napes sur les tables. 
et sasseoient les ungs et les autres sans ce 
que nul y deist mot 
ne y fust appelle 
De ceste chose 
se merueille moult lancelot 
si fait ainsi comme les autres 
et sassiet deuant le roy. 
et uoit 
quilz sont tous en prieres et en oraisons
et il fait aussi comme les autres. 
Apres ce ne demoura gueres
quil uirent yssir de leans une damoisele 
que messire gauuain eut tant regarder 
si fu si belle et si aduenant. De ce dist lancelot mesmes 
quil nauoit oncquez 
mais ueu si grant beaute en femme si non en sa dame la royne. 
et dist 
que uoir disoit celle
qui leans lauoit amene. Il regarde ung uessel 
que la damoisele tenoit entre ses deux mains 
qui est le plus riche a son esciant
qui oncquez fust ueu par homme mortel 
et estoit fait en semblance de calice. 
si luy est aduis 
que ce soit chose saincte et digne. 
et bien le croit. 
Si commence a ioindre les mains encontre
et encliner piteusement. 
Et ainsi comme la dame passoit deuant la table sagenoille chascun. 
et il le fait aussi. 
Maintenant furent remplies les tables de tous les bons mangiers 
que len sauuroit deuiser. et le palays fu remply de si bonnes odeurs 
comme si toutes les espices du monde y feussent. 
Quant la damoisele fut une foiz alee par la sale 
si sen retourna en la chambre 
dont elle estoit uenue. et
quant elle sen fut allee le roy 
pelles dist a lancelot. 
Certes sire iauoye moult grant paour 
que la grace messͬ. saillist a ce cop en uous. tout 
ainsi 
quelle fist auant hier 
quant messire gauuain fu ceans. Beau sire fait lancelot il nest pas mestier 
que nostre sire 
qui est tant debonaire soit tousiours corrouce a ses pecheurs. 
Quant li roy eut mange a loisir 
si luy osterent les napes. et li roy demande a lancelot 
quil luy semble du riche uaissel 
que la damoisele aporta. Il me semble fait il 
que ie ne uy onc de damoisele si belle. de dame ne dy ie pas 
Quant le roy entend ceste parole 
si pense tantost a ce qu il a ouy de la royne genieure 
et bien cognoist 
que cest uoir ce 
que on luy a dit. 
si uient a brissane la maistresse sa fille celle 
qui auoit deuant parle a luy. 
et luy comte ce 
quil a respondu de sa fille. Sire fait elle ie le disoye bien. 
or mactendez ung pou 
et ie iray parler a luy. Elle uient a lancelot 
et luy commence a dire nouuelles du roy.
Et il luy demande de la royne. Sire dist elle. il na gueres 
que ie la uy saine et ioyeuse 
et il tressault tout de ioye 
quant il en ouy parler 
et luy demande 
ou elle la ueue. Sire fait elle a deux lieues pres de cy 
ou elle gerra ennuyt. Dame fait il uous me gaber. 
Si maist dieu fait elle non foys. 
et affin 
que uous men creez mieulx uenez o moy 
et ie uous la monstreray. 
Certes dame fait il uoulenturs. lors enuoye querre ses armes 
et elle uait ce pendant au roy
qui lactendoit en la chambre 
et il luy demande 
comment elle a fait faictes tost dist elle monter uostre fille 
et lenuoyez a la quasse le plus tost 
que len pourra. 
et ie iray apres moy et lancelot. 
et quant nous serons la ie luy feray entendre 
que cest la royne. 
et ie appareilleray tel breuage 
que ie luy donneray
car quant il en aura beu 
et la force luy sera montee on ceruel ie ne doute pas 
quil ne face toute ma uoulente.
et ainsi pourra aduenir 
quantque nous demandons Le roy fait apareiller sa fille 
et lui baille .xx. cheualiers 
qui la conduyent au chastel de la quasse. 
Et quant ilz furent la 
si firent fairre en unie sale le plus riche lit 
que len peust trouuer. 
et si coucha la damoisele 
puis que ceulx le uoudrent 
qui leans lauoit amenee. 
Et lancelot eut pris ses armes 
et monta sur son cheual it sem part 
et laisse celuy 
qui luy auoit amene. 
et cheuauchent tant luy et brisane 
quilz uindrent au chastel de la casse 
quant ilz furent uenuz 
si fu nuyt obscure 
et la lune nestoit pas encores leuee. Ilz descendent 
et brisane le mainne en une chambre 
ou estoient les cheualiers. 
Quant ilz le uoyent uenir 
si se drecent encontre luy et le desarment. 
et leans auoit grant clarte 
car il y auoit bien .xx. cierges alumez. et brisane 
qui eut une sienne pucelle acointee de ce 
qu elle uouloit faire. 
et luy eut baille les poisons et luy dist. 
Quant tu orras demander a boyre 
si en aporte pleine coupe 
et le donne a lancelot. 
ne nul autre ne luy apporte
tant qu il uueille boire 
et elle dit 
que uoulentiers. 
Quant lancelot fu desarme 
si eut talent de boyre a ce 
quil eut eu chault au uenir. 
si luy demande 
ou est sa dame la royne sire fait elle. elle est en celle chambre 
et est ia endormie a mon esciant. 
Et il demande du uin. 
et la damoisele a
qui il auoit este commande aporter le boyre. lapporta 
et il estoit plus cler que fontaine et de couleur de uin. La coupe nestoit pas grant. 
et fu toute pleine 
et il eut talent de boyre.
et elle luy dist beuez cela. 
car ie cuide 
que uous nen beustes oncquez de tel. 
et il print la coupe et la boyt toute plaine 
et treuue la poison bonne et doulce 
si en demande encor autant. 
et elle luy apporte 
et il boyt tout. 
Lors est enuoise et plus emparle 
quil ne souloit. si dist a brisance 
comment il pourra uoir sa dame la royne. elle le regarde 
et uoit
qu il est ia tout mue 
qu il ne sceit 
ou il est. 
ne 
comment il uint leans 
ains cuide urayement estre en la cite de kamaalot. 
et luy est aduis 
quil parle a une dale
qui faisoit compaignie a la royne des lors 
que la dame de malohant fu morte. 
Et quant elle le uoit si afole 
et quelle cognoist bien 
quil pourra estre legierement deceu 
si dit Sire madame puet bien estre ia endormye. 
que demourez uous tant 
que uous nalez a le. 
par ce fait il 
qu elle ne me mande pas ie ny uueil pas aler. 
mes selle me mandoit ie y yroie. 
Certes dist elle uous en orrez tantost nouuelles . 
Lors enta en une chambre 
et fait semblant de parler a la royne. 
puis uient a lancelot 
et luy dist. sire madame uous actend 
et uous mande 
que uous aillez parler a lie. 
Et lors il se fist deschausser et entre en la chambre en brayes et en chemise 
et uient au lit. 
et se couche o la damoisele comme cil 
qui cuide 
que ce soit la royne. 
Et celle 
qui ne desire fors celuy de
qui terrienne cheualerie estoit enluminee le recoit lie et ioyeuse. 
Et il luy fait telle feste 
et tel ioye 
comme il faisoit a sa dme la royne 
Ainsi furent mis ensemble le plus brau cheualier et le meilleur 
qui lors fust. et la plus belle pucelle et du plus hault lignage 
qui lors fust. 
si acomplirent leurs entencions. 
Et elle ne le faisoit partant pour la beaute de luy ne pour luxure ne pour eschaufement 
comme elle faisoit 
pour receuoir fruit 
dont le pays doit reuenir a sa premiere beaite 
qui par le douloureux coup de lespee aux estranges renges auoit este deserte 
et essille sicomme le comte deuise apertement en la queste du greal 
Et cil la desiroit tout autrement. 
car pour sa beaute ne la couuoitoit il pas. 
mais il cuidoit 
que ce fust sa dame la royne. 
et par ce fut il eschaufe 
qui la cogneut aussi 
comme adam fist eue loyaument, 
et cil cogneut estre en auoutiere 
et en peche contre dieu et contre sainte eglise. 
Et toutefoiz nostre siͬ. en qui toute pitie habonde tousiours selon les faiz des pecheurs regarde ceste assemblee 
pour le preu a ceulx du pays 
comme cil 
qui ne uouloit pas 
quilz fussent tousiours en exil. 
si leur donna engendrer et conceuoir tel fruit. 
car pour la fleur de uirginite 
qui ilec fu corrumpue et uiolee. fu recouuree une fleur de la doulceur de 
laquelle mainte terre fu remplie et assouagee 
Car aussi comme listoire du saint greal nous fait entendre. De ceste fleur perdue fu restore galaad le uirge le tresbon cheualier cil
qui mist a fin les auantures du saint greal mist a fin
et sasseist ou perilleux siege de la table ronde 
ou oncquez cheualier ne sestoit assis 
qui ne fust mort. 
Et tout ainsi 
comme le nom galaad 
auoit este perdu en lancelot par eschaufement de luxure. tout
ainsi fu recouuree en cestuy par abstinence de char 
Car il fu uierge en uoulente et en euure 
iucqua la mort 
come listoire le deuise. 
Ainsi fu recouuree fleur pour fleur. 
Car en sa naissance fut estainte fleur de pucelage 
et malmise a cil 
qui plus fut fleur de cheualerie. Il fu restore par le commun assemblement et sa uirginite fu empiree en ce 
qu il fut conceu. 
bien fu le meffait amande en sa uie par sa uirginite 
quil rendy saine et entiere a son sauueur 
quant il trepassa de ce siecle. 
et par les grans biens 
quil fist en sa uie sont aucques estains les pechez.
Mais cy 
si taist ores le comte 
a parler de luy et retourne a lancelot 
qui toute. nuyt ieut o la damoisele 
qui luy tollu le nom 
a quoy elle ne peut plus recouurer. 
Car si len lapelloit au soir pucelle son nom luy fu le landemain change en damoisele lancelot du lac regarda entour luy 
et ne uit point de clarte. 
Quant le iour apparu 
si se leua lancelot du lac.
et regarda entour luy 
mais il ne uit point de clarte 
car toutes les fenestres estoient si estoupees 
quil ny pouoit entier ne pou ne gͣnt de souleil. 
Lors se merueille 
ou il est et taste tout entour luy 
et trouua la damoisele 
si luy demanda 
qui cest.
et il estoit ia reuenu en son memoire. 
car la force de sa poison estoit faillie. 
Des lors 
quil cogneut la damoisele. 
et elle luy dist. 
Sur ie suys une damoisele fille au roy pelles de la terre foraine. 
Quant il lentend 
si saparroit bien 
quil est deceu.
si sault du lit 
tant doulent 
qu il ne puet plus et prent sa chemise et ses brayes 
et se uest et chausse et prent ses armes. 
Et quant il est arme il uient a la chambre 
ou il a geu. 
et euure les fenestres 
Et quant il uyt celle 
par qui il a este deceu 
si est tant doulent
qu il cuide bñ yssir du sens. 
Si pense 
quil sen uangera maintenant sans plus actendre. 
Lors trait lespee 
et uient a la damoisele
et luy dist. Damoiselle uous mauez occis si conuient 
que uous en mourrez. 
car ie ne uueil pas 
que iamais uous deceuez homme en tel maniere 
comme uous mauez deceu 
Lors drece lespee contremont et celle
qui a grant paour de mourir luy crie mercy a ioinctes mains.
et luy dist. 
Haa franc cheualier ne mocciez pas pour celle pitie
que dieu eut de marie magdalene. 
et il se arreste tout pensif
et uoit 
que cest la plus belle chose 
quil ueist oncquez mais.
Et il tremble de ire et de maltalent si fort 
qua peine puet il tenir son espee. 
et pense 
quil fera ou si il loccira 
ou sil la lerra uiure. 
Et celle luy crie mercy et est deuant luy toute nue a genoux en sa chemise. 
Et il regarde ses yeulx son uis et sa bouche 
et uoit en lie tant de beaute 
quil en est tout esbahy. 
lors dist tant doulent
qu il ne puet plus. Damoisele ie men uay ainsi uaincu et recreu comme cil 
qui ni souse uenger. 
car trop seroye cruel et desloyal 
si ie destruisoye si grant beaute 
comme il y a en uous 
Si uous pry 
que me pardonnez de ce 
que iay mespee traicte sur uous. 
car ire 
et maltalait le ma fait faire. Sire fait elle ie le uous pardonne par ainsi 
que uous ne pardonniez uostre maltalent. 
et il luy octroye 
puis quil conuient 
quil le face.
si remect sespee ou feurre 
et la commande a dieu 
et sen ua 
Quant il uient aual en la court 
si treuue son cheual sele. 
si lauoit brisane fait appareiller 
affin que lancelot le trouuast 
quant il uiendroit aual. 
Car elle sauoit bien 
quil ne demourroit pas leans si tost 
quil saparceuroit de la deceuance. 
Qaunt il fu monte si print son escu et son glayue 
qu il trouua apuye a ung marbre. 
si sempart doulent et corrouce 
et entre en son chemin et uait si fort pensant 
qu il ne sceit 
ou il est. 
et le roy 
pelles fu uenu matin au chastel de la quasse. 
car len luy auoit ia compte 
comment lancelot sen est ale. 
et quant il uint la 
si la trouua malade 
et deshaitie de la paour
que lancelot luy eut faicte. 
Si compta a son pere 
comment il luy estoit aduenu. 
Quant il sceut urayement lestre de lie et de lancelot 
si la fist garder moult chierement et plus honnourer que deuant.
Et ne demoura pas plus de troys moys 
quil sceut 
qu elle estoit ensainte par les fisciens 
qui luy distrent. et par la damoisile mesmes 
qui luy dist 
quil estoit uoir. 
et ceulx du pays en firent grant ioye 
Quant lancelot se fu party de leans 
si erra toute iour moult doulent et corrouce 
et tousiours aloit demandant. nouuelles de lion son cousin. 
Quant il fut alle iucqu apres uespres il regarde deuant luy 
et uoit en une montaigne ung moult bel chastel. Il tourne celle part 
car il est temps de herbreger. 
Et quant il est uenu au chastel. il trouua ung cheualier 
qui luy deist. Sire par cy ne pouez uous pas passer 
si uous ne uoulez iouster. 
Et lancelot pensoit si fort 
qu il nentend pas a ce
que celuy luy dist. 
si sen ua sur le pont. 
ne onc ne laissa son penser. 
Et ce cheualier luy uient le glayue esloigne
et le fiert si fort 
quil luy fait uuider la sele et le porte tout enuers dedans les foussez. 
Et quatre uarletz 
qui estoient sur les berresches luy crient Sire cheualier. 
or uous pouez uous baigner.
et le cheualier prent le cheual lancelot 
et entre dedans la uille.
Et lors fu la porte du chastel close. 
Et quant lancelot uoit
quil est cheu 
si est tout esbahy 
car il ne sceit 
comment il est cheu. 
si sent 
quil affondre 
Lors prent as deux poins ung arbre 
qui estoit deuant luy. 
et fait tant 
qu il est yssu du sousse 
et si est uenu a terre seche. 
et mect son escu a son coul son glaiue ou poing. 
et ceulx de la bertesche luy dient. Sire cheualier il uous conuient ailleurs querre houstel.
car ceans ne metrez uous 
mais huy le pie. 
mais demain si uous reuenez 
et nos puissons receuoir cheualier pescheur nous uous receuons uoulentiers.
Quant il uoit 
que ceulx le uont ainsi mocquant 
si est moult corrouce. 
Lors dist beaux seigneurs. dictes moy nouuelles de mon cheual. si uous en scauez. 
Certes font ilz de uostre cheual 
sauons nous bien
car il est ceans. 
et maudit soit il 
qui cheual uous donna
car il ne se pouoit pas pis employer. 
Et quant il uoit
quil naura autre chose 
si est assez plus doulant 
que deuant et uient dessoubz en la ualee 
et sassiet pres dune fontaine soubz quatre arbreseaux 
et mect son glayue pres de luy 
et sassiet sur son escu. 
si actent doulent et corrouce 
que la nuyt soit uenue. 
Quant le temps fu ung pou apres acoise 
et la lune fu leuee
si regarde lancelot 
et uoit uenir trons cheualiers armez 
si descendent a la fontaine 
et ostent les heaumes 
et sassient sur lerbe uert. 
Tantost apres uindrent quatre escuiers 
qui amenerent auec eulx la damoisele 
qui auoit guery lancelot de lenuenimement 
quil auoit pas lautre iour a la fontaine
si crioit moult fort 
et les apelloit larrons et traistres ment lancelot fut moult doulent 
quant il uit plourer la damoisele 
Quant lancelot la uoit plourer 
si en est moult doulent 
car il namoit nulle femme plus que lie fors la royne. 
si se pense 
quil actendra encores
quilz uoudront faire. 
Et quant ilz lont descendue de cheual 
si se lieuent les troys cheualiers 
et distrent 
que bien soit elle uenue. et elle dit 
que mal soyent ilz trouuez comme desleaux cheualiers et larrons.
haa damoisele fait lun deulx desloyaux ne larrons ne sommes nous pas.
si estes urayement fait elle. 
Quel plus. grant desloyaute pouez uous faire
que prendre damoisele en murtre 
et en repost et de mectre main en lie oultre son gre. ne plus grant larrecin 
ne pouez uous faire. 
et tout ce auez uous fait de moy 
qui en murtre
et larrecin mestes uenue querre 
et prendre en la maison mon frere et a son desceu. 
Et cuidez uous partant 
si ie suys en uostre saisine 
que ie uous ayme. certes nennil. 
ains ameroye mieulx 
que uous faissez traynez a la queue dung roucin. 
cat trop seroye auilee
si ie lessoye le meilleur cheualier du monde et le plus preudomme
a qui ie ay mamour donnee pour ung 
si uil cheualier recreu
comme uous estes. Damoisele fait il. 
et si uous nestes amee. 
que uous uault. 
certes 
ce ne pourroit pas estre 
que le meilleur cheualier du monde 
et le plus prise eust mis samour en uous. 
car trop la pouroit mieulx employer. 
Certes fait elle ce cheualier 
qui est ores le meilleur cheualier du monde ne tient pas samour a mal employee en moy. 
ains mayme bien 
et aymera tant comme il me saura en uie. 
et ie luy seray si uraye 
que ia tant
come il uiura ne se pourra uanter autre 
quil luy face compaignie.
et si ie uouloye ores faire si grant desleaute 
que ien uoulsisse mectre ung autre en son lieu. 
ia 
si maist dieu ie ne y mectroye ia si mauuaiz cheualier 
comme uous estes. 
ains y mectroye tel 
dont ou ne me deuroit pas blasmer 
Lors se drece le cheualier. 
et dist a la damoisele. 
et pour dieu dictes nous 
qui est ce bon cheualier 
qui tant est preudomme 
et qui si loyaument uous ayme. 
Certes fait elle il ne fait pas a nommer 
deuant telz hommes 
comme uous estes. 
Et toutefoiz 
pour uous plus greuer uous diray ie 
quil est. 
Cest messire lancelot du lac cest cil 
que uous nouseriez actendre a coup pour tout le royaume de logres. 
Celuy fait il. ne pourroit pas estre le meilleur cheualier du monde. 
car il fu filz au plus mauuaiz roy et au plus failly de cuer 
qui oncquez portast couronne. 
et bien le monstra il a la fin 
car le roy claudas mon cousin le desherita de toute sa terre 
si qu il sen fouy 
et mouru de deul. et pour ce dy ie 
que de si mauuaiz roy ne pourroit pas estre yssu le meilleur cheualier du monde. 
Haa mauuaiz cheualier. 
si maist dieu
sil fust icy iamais ceste parole ne uous yssist de la bouche.
car uous ne la diriez pour toute la terre du roy artus. Damoisele dist il uous diriez ce 
quil uous plaira 
et ie uous escouteray. 
mais toutefoiz dy ie 
que uous facez ma uoulente de bon airement. 
et ne soyez pas si uilaine 
quil uous conuiegne faire force
car la force nest pas uostre 
et mon uouloir y est. Iameroye mieulx estre arse ou noyee 
que estre honnie par ung si mauuaiz homme 
comme uous estes. 
car si maist dieu pis ne pourroye ie faire. 
Et il commande aux cheualiers et escuiers 
quilz se tirent arriere.
car il ueult tout seul demourer auecque celle 
quil ayme. 
Adonc cuide il bien faire sa uolente sans contredit. 
Et quant ilz se sont partiz dilec. il prent la damoisele et la gecte soubz liez. et dit 
quil luy fera a force selle ne le ueult octroyer debonairement.
Et elle sescrie. 
Haa gentilz homme lancelot 
pour quoy nestes uous cy.
si uengissez uous et moy de la honte 
que ce larres me ueult faire. 
Lors commence a guenchir et a soy deffendre au plus
qu elle puet. 
et il la tient moult estroit entre luy et la terre. 
et elle sescrie. 
Haa lancelot beau doulx amy. ie croy
que uostre secours me tardera moult. 
Et lancelot 
qui a bien ueu tout 
quant quilz ont fait. 
et entendu toutes les paroles 
qu ilz disoient se drece en estant 
si luy est aduis 
que trop poroit
maishuy demourer 
et prent sescu 
et trait sespee 
et dist a celle
qui le regrete. Damoisele nayez paour 
car ie ne sus par loing de uous 
et tant uous a le cheualier corroucee 
quil en mourra.
Lors sen ua uers eulx grant pas. 
et quant il le uoit uenir si a grant paour de mort. 
et crie. aidez moy. 
Par mon chief fait il aide 
ne uous aura ia mestier. 
car uous en mourrez. 
et il est bien droit 
quant ceste damoisele uoulez honnir a force. le fiert de lespee 
et luy trenche sespaule. 
Lors hauce lespee. 
et cil ueult fouir. 
mais il ne puet 
car lancelot le fiert si fort de lespee 
quil luy trenche lespaule senestre. 
et il chiet a la terre 
qui se sent naure a mort. 
et les autres y acourent 
pour luy alider. 
et lancelot leur court lespee traicte
si en occist tantost troys 
par ce qu il les a trouue desarmez. 
et les autres senfuyent. 
car ilz ont paour de mourir et sen uont plus tost que le pas uers la montaigne. 
Et lancelot prent le meilleur des troys cheuaus 
par ce 
quil auoit perdu le sien 
et laisse aler les autres la 
ou ilz ueulent. 
puis uient a la damoisele 
qui est toute esbahie 
dont lancelot puet uenir. et luy demande beau sire 
qui estes uous 
qui mauez rescousse estes uous lancelot. 
et il dist ouil. 
et oste fon heaume 
afin qu elle le cognoisse 
Et quant elle sceit 
que cest luy 
si est tant liee 
que ne puet plus 
et luy gecte les braz au col
et luy fait la plus grant ioye 
qu elle puet 
et luy demande 
qu elle auanture la ilec amene. 
et il luy comte 
comment il a perdu son cheual. 
Et quil ne pouoit entrer ou chastel
et par ce estoit il uenu soubz les arbres 
tant quil fust iour. sire fait elle uous ne mangeastes huy ni hier. uous dictes uoir fait il Ie uous diray fait elle 
que nous ferons. montons sur noz cheuaux et alons chex une moye cousine 
qui demeure a demye lieue de cy 
et ilec trouuerons a boire et a manger et beaux litz a noz uoulons 
Et il dit 
que ce ueult il bien. 
car aussi bien ne feroient ilz riens ilec 
Quant ilz sont montez 
si tournent a destre 
et uont tant 
qu ilz uiennent a lentree dung boys 
si uoyent ilec une maison bataaillee close de foussez 
et treuuent le pont leue 
et la damoisele huche le portier.
et cil 
qui bien le cognoist yst hors en brayes et chemise
et leue le pont. 
et la damoisele luy dist ua esueillir ma cousine. 
et luy deis 
que ie luy amene ung cheualier 
dont elle sera bien liee 
quant elle le cognoistra. 
Et il court 
pour faire son commandement. 
et lancelot et la damoisele passent le pot 
et descendent en la court. 
Et tantost apres le sire et la dame de leans furent uestuz et appareillez 
et yssent hors de la chambre. et y font alumer cierges 
pour ueoir cler 
et uiennent a la damoisele
et luy sont trop grant ioye. 
Et elle dist a sa cousine
qu elle la lesse ester 
et face ioye au cheualier 
qu elle a amene. 
car sachez fait elle 
que plus preudomme de luy ne pourriez uous seruir. 
et elle demande 
qui il est. 
et elle dit
que cest lancelot du lac 
Lors luy font tous grant ioye et le font desarmer. 
et la damoisele dit 
que len apareille a manger.
car ilz ne mangerent ennuyt. 
et le sire de leans le dist a ses sergens 
qui bien furent son commandement 
car tost est prest.
si fait mectre la table 
et mangerent tant 
qu il leur pleut.
puis allerent coucher 
et dormirent uicquau matin ung pou apres prime 
que ceulx de leans se leuerent ung pou 
et demanderent a la damoisele
quelle auanture lauoit arsoir leans amenee a telle heure. 
et elle leur comte 
comment il luy estoit aduenu. 
et comment ung cheualier leust homme
se ne fust lancelot 
qui len garda. 
et ilz dient 
que moult luy a dieu aide selon les auantures 
qui luy sont aduenues. 
Quant lancelot fut uestu 
et appareille il uient en la sale 
et salue son hoste. 
et luy dit 
que bon iour luy doint dieu. Sire fait lancelot faictes moy aporter mes armes 
car ie ne uueil plus demourer. 
et il commande 
que len luy apporte. 
mais auant le fist manger. 
et puis luy fait bailler ses armes 
ct il les prent.
Et quant il fu arme le sire luy demande 
ou il ueult aller. 
et il dit 
qu il uouldroit estre au chastel 
qui est lassus en une montaigne. 
de aller la fait le sire dieu uous gart 
car ie ne le uoudroye en nulle maniere. 
Car il a plux de .u. ans 
quil ny entra cheualier 
qui ny mourust ou fust emprisonne. 
Comment fut ce. fait lancelot il fault 
que uous le me diez. 
Et ie le uous diray. fait il uoulentiers. Il a ung an et plus 
que ung cheualier garde lentree 
qui nul ny entre sans congie 
et est si preux. et si puissant 
que oncquez
puis ny peut uenir homme de cest pays ne dautre 
quil ne conquist par force darmes. 
et pour ce ne uous loueroye ie mie daller celle part. 
car uous ne poriez partir sans bataille. 
Certes fait lancelot ie ne lerroye. pour rien 
que ie ny alasse. 
car ie y perdy arsoir mon cheual 
et ne scay en quelle maniere. 
Puis
que uous auez si grant talent dy aler ie iray auec uous.
et uerray lonneur 
que dieu uous fera. 
et uous compteray entre cy et la tel chose 
dont la bataille pourra bien demourer. 
Lors dist a ses sergens 
quilz luy aportent ses armes 
car il ueult faire compaignie a messire lancelot iucquau chastel. 
Et quant il est arme ilz sont tous deux montez. 
et la damoisele dist a lautre Sire ie ay ouy dire 
quil y aura ung tournoyement a camaalot. y serez uous 
si ie uous y pensoye trouuer ie ne lerroye en nul maniere 
que ie n y alasse. 
Et ie uous dy fait il
que ie y seray 
si ie suys en ma lige puissance 
Or allez donc fait elle a dieu 
car ie uous y uerray si dieu plaist. 
si sem partent maintenant. 
et quant il sont ung pou esloignez 
si dist le sire a lancelot. Sire uous estes de la maison du roy artus 
et compaing de la table ronde. et par ce cuide ie bien 
que uous cognoissez ceulx 
qui en sont. 
Et il dit 
quil ne repaire gueres a court 
et par ce ne les cognoist il pas bien tous 
mais il cuide bñ cognoistre les plus errans et les plus auantureux. 
si en y a moult 
que ie ne cognoys pas 
dont ie suys corrouce. 
car il nen y a nul 
qui ne soit preudomme et uaillant.