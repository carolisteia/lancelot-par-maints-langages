Or dit le comte 
que tant demoura lancelot la ou la uielle le mena 
quil eut passe six sepmaines. 
et lors sem party sain
et haitie desirant de porter armes 
et si nestoit il encores gueres bien guery. 
mais le repos luy ennuyoit par ce 
quil auoit si longuement geu. 
et il se part de leans 
et les commande tous a dieu 
et la uielle luy apporta unes armes bonnes et belles
et ung escu tout nouuel. 
si se mist en son chemin 
et sen alla apres la uielle. 
Quant il eut cheuauche iucqua midy si ataint une damoisele pres dune fourest 
qui cheuauchoit ung petit palefroy noir
et pensoit moult fort. 
et bien paroist a ses eulx 
qu elle a rouges et enflambez 
qu elle a ploure. 
Et il la salue
quant il aprouche. 
et elle aussi luy. Damoisele fait il uous me semblez moult corroucee 
et ie sauroie uoulentiers loccasion de uostre corroux. 
car ie y mectroye uoulentiers tout le conseil 
que ie pourroye. 
Certes fait elle il ny a cy homme 
dont ie cuide estre cououcee. 
et ny a homme ou monde 
que peust mectre couseil. 
et de ce
dont ie suys corroucee. sont cent mil autres corroucez. 
Et ie uous prie fait il 
que uous me diez 
que cest. Sire fait elle ce nest pas chose 
ou ie perde seule. 
mais tous les poures gentilz hommes du monde et tous les riches de la grant bretaigne et dautres terres. 
Certes damoisele fait lancelot 
donc nest ce pas de merueille 
se uous estes corroucee. 
mais dictes moy 
que cest. 
car puis
que toutes gens. le scauent. Uous le pouez bien dire 
si mest aduis 
sans meffait Sire fait elle ie le uous diray 
puis que uous auez tel talent de le sauoir. 
Et si me merueil ie
dont uous ue le scauez. 
Car tout le monde le sceit ia. Uoir est fait elle 
que mon corroux est de deux choses dune moye seur 
que ung cheualier prist lautre iour a force 
et dung preudomme 
qui bien men uangeast 
sil fust uif. 
mais il est mort
si uous diray 
comment ie le scay. Il est uoir 
que quant le cheualier eut pris ma seur a force 
que rendre ne la me uouloit pour priere ne pour don. 
si mesmeu daller a la court du roy artus 
pour faire ma clamour de ce 
que le cheualier mauoit fait sans raison. 
et quant ie y fu uenue 
na pas encor troys iours 
si ne trouuay nul 
qui me respondist de riens 
car tous entendoient a plourer et a faire deul. 
Et quant ie uy ce 
si fu toute esbahie 
et priaa a ung escuier
qu il me deist 
pour quoy ilz faisoient tel deul. 
Et il me dist 
que cestoit pour lancelot du lac 
qui estoit mort et
que la royne estoit trop malade. 
Et quant ie uy 
que ie ny pouoye riens faire 
si men party hier matin doulente et corroucee de la mort au bon cheualier 
dont tout le monde aura souffreste.
Car iamais ne sera homme 
qui ayt telle pitie de poures damoiseles
comme il auoit. 
si en fu trop iree. 
car ie ne trouuay
qui me fist droit du tort 
quon ma fait. 
Si ne finay onc puis de plourer pour la grant pitie 
que iay du preudomme et pour la perte 
que ie y ay. 
Car sil fust uif.
et il sceust le tort 
quon ma fait. il men uengeroit si
que ien seroie lie tous les iours de ma uie. 
et cest
pour quoy ie pleure. 
Quant lancelot entend 
que la royne est si malade. moult est a mesaise. 
et si il pouoit tourner a court. il retournast 
pour faire la royne aise. 
car bien pense 
que selle est malade elle ne lest qui pour luy 
Lors dist a la damoiscle 
qui la nouuelle luy a comptee Damoisele 
se uous me uoulez faire ung message ie mectray peine en uostre besoigne 
et a deliurer uostre seur. 
Et elle luy dist 
quil nest si estrange lieu 
ou elle nalast par conuent 
que sa seur fust deliure. 
Dictes moy fait il 
quelle part est le cheualier 
it ie y iray Il est fait elle pres de cy. 
Or alez donc fait il 
et ie uous suuiuray 
et elle yst du grant chemin 
et entre en ung petit sentier a destre. 
Et lancelot et la uieille cheuauchent apres tant
qu ilz sont bien alez deux lieues anglesches. 
Lors uoyent soubz eulx
dont petite ualee 
ou il y auoit une tour fort et haute
et la damoisele dist a lancelot. Sire en celle tour est ma seur et le cheualier 
dont uous ay compte 
si y uoulez aller. uous uiendrez fait il o moy 
et la me monsterrez. 
et nayez fait il paour 
car ie la uous rendray 
si iay sante. 
Et elle dit 
qu elle doute moult le cheualier 
et lancelot len asseure
et dit 
quil la garantira contre tous ceulx 
qui riens luy demanderont. Sire fait elle 
doncquez iray ie o uous. 
Ainsi uont parlant iucqua la porte 
et huchent a luys 
tant quon leur euure. 
et ilz entrent ens a cheual 
et uiennent en la sale 
qui estoit par terre 
Si trouuerent le cheualier 
qui gisoit malade des playes 
quon luy auoit fait. 
et la pucelle 
que sa seur aloit querant 
se seoit sur une couche. 
Quant lancelot fu leans si dist a celle 
qui luy auoit mene. 
ueez uous fait il uostre seur. 
Ouil fait elle. cest celle 
qui la se seoit. 
et il la prent par la main 
et luy baille 
et dit. Tenez la damoisele 
et lemmenez la
ou il uous plaira. 
car ia ne trouuerez homme si hault 
qui larreste tant comme ie soye o uous. Sire fait elle grant mercy
et ie ne uous demande plus fors 
que uous me conduisez a sauuete. 
Car bien uous estes acquite de ce 
que uous mauiez promis
Alez uous en fait il seurement 
car ie uous condiuray la 
ou uous uoudrez. 
Et il prent la damoisele 
et la monte deuant soy.
Quant le cheualier malade uoit 
quil laporte 
si est moult doulent 
dont il ne se pouoit leuer 
Car sil estoit en son droit pouoir il ne sen menast pas ainsi. sans contredit. 
Lors dist a lancelot. Beau sire fait le cheualier uous me faictes desraison 
qui ainsi emmenez ma damoisele 
ou uous nauez nul droit. 
Certes se ie fusse sain
et haitie uous ne lemmenissez pas. 
Et sachez 
que si ien puis uenir en lieu uous ne fistes oncquez chose 
dont tant uous repentissez Beau sire fait lancelot uous pristes la damoisele 
a force oultre son gre. 
Et aussi comme uous lemmenastes a tort lemmaine ie a droit.
Et se uous cuidez 
que ie uous face uilennie 
si en querez uostre droit 
si et quant uous pourrez. 
Si maist dieu fait il
si feray ie 
si en soyez asseur 
Adonc se part lancelot de leans. 
et quant ilz furent ung pou esloignez il demanda a la damoisele 
quil portoit 
qui auoit si naure le cheualier. Sire fait elle ie le uous diray 
Quant il meut pris a force 
comme ma seur sceit bien 
si memmenoit par ce chemin 
et ie plouroye moult fort tant 
que nous encontrasmes deux cheualiers de ce pays 
a qui il prist pitie de moy 
si quilz 
si pristrent a luy. 
et luy firent ces playes 
dont il gist. 
mais il se deffendy si bñ 
quil les occist tous deux. 
puis memmena a quelque peine ainsi naure 
comme il estoit iucques la 
ou uous mauez trouue 
et quant il fu descendu 
si se senty ilec si malade 
quil cuida bien mourir 
si se fist coucher a grant haste 
si ne dist onc puis mot fors ce 
quil uous a dit 
quant il a ueu
que uous mameniez. 
Si men est bien pris 
car il ne me fist onc chose 
qui me despleust. 
Et quant sa seur ouy ce
si en est tant liee 
quelle ne puet plus. 
Tant sont allez
quilz uindrent a lentree dng boys. 
ou ilz trouuerent un maison haulte close de treilles et fossez 
et les damoislles descendent 
et dient a lancelot 
quil descende 
et il dit 
que non fera 
car il a trop aller. 
Si ferez font elles pour dieu desieunez ung pou. 
car uous scauons bien 
que uous ne mangeastes huy 
Et il descendent et la uielle aussi. 
et quant ilz ont beu 
et mange lancelot dist a la damoisele 
quil auoit au matin encontree Damoiselle ay ie bien fait ce 
que ie uous promis 
Ouil sire fait elle dieu mercy et la uostre. 
Ge uous pry ie donc pour uostre preu et pour le seruice 
que ie uous ay fait 
que uous aillez a la court du roy artus 
et dictes a la royne et a tous ceulx 
que uous trouuerez 
que bien sachent ilz 
que lancelot nest pas mort. 
Et que uous mangeastes et beustes auec ung cheualier 
qui auoit arsoir mange et geu auec luy. Sire fait elle ie nen seray pas creue 
si ie nen suus certaine. Ie uous dy fait il seurement 
quil est sain et haitie 
et bien en pouez asseuretr madame la royne. 
Certes fait la damoisele. 
ce scay ie bien queͥ ie ne puis faillir a estre riche et puissant 
si tost comme ie auray ceste nouuelle compte a court 
car ie ne doute point
que le roy ne me doint chastel 
ou cite 
si ie luy puis compter ceste nouuele auant autres. 
Adonc se part lancelot des damoiseles
et monte a cheual 
et sen uont luy et la uielle iucquau soir 
quilz uindrent a une blanche abaye de nonnains. et la damoisele se part de sa seur 
si tost 
que lancelot sen fut alle et cheuauche uers camaalot lie et ioyeuse. 
si y fu landemain a heure de uespres 
et le roy fu en la sale a celle heure 
et estoit en ung prael 
qui estoit dessus la tour et o luy auoit pluseurs barons. 
Et elle descend 
et baille son cheual a garder a ung garson 
puis demande le roy 
et la royne
et len luy dit 
que le roy est en son prael et la royne en sa chambre 
si y uait 
et treuue la royne
qui moult estoit pensiue pour lancelot. 
car elle en sauoit ne uent ne uoye. 
Et quant elle la uit si sagenoille 
et luy dist. dame ie uous aporte nouuelles de lancelot 
qui est sain et haitie. La royne tressault toute ioyeuse 
et luy dist Belle doulce amyi 
comment le scauez uous. Ie le uous diray bien fait elle 
Lors luy compte la damoisele 
comment le cheualier 
qui luy auoit rendu sa seur luy auoit dit 
que la nuyt 
deuant il auoit beu 
et mange et geu auec lancelot. 
Et la royne luy demande selle auoit ueu le cheualier desarme. Dame fait elle ouil. 
Car il mangea arsoir en nostre hostel 
de quel facon est il dist la royne. Dame. il est le plus beau cheualier du monde 
et est ung pou brunet.
et elle en dit tant 
qu elle sceit bien 
que cest lancelot.
Lors est si liee 
quil ny a homme ou monde 
qui le uous peust dire 
et court a la damoisele au col 
et luy fait si grant ioye 
que la damoisele sen merueille toute 
et luy dist Damoisele bien uenistes ceste part 
car oncques damoisele ne fist si grant ioye 
a monSSͬ comme uous ferez 
si tost comme il uous orra parler. 
Et uenez tost a luy. 
car il me tarde 
quil ne sceit de uous ceste nouuele. 
Lors la mainne deuant le roy
et luy fait dire ce 
qu elle luy auoit compte. 
Et quant le roy louy 
si en est merueilleusement lie 
et luy dist. De ce 
que ueus mauez dit ie uous donne ung guerdon celuy de mes chasteaux 
qui mieulx uous plaira. 
Et elle luy cheit es piez
et luy baise li solier 
et luy demande le chastel de lonzep
par ce qu elle en auoit este. 
et le roy luy donne incontinant. 
Lors commence leans la ioye si grant 
que len ny ouist pas dieu tonnant. 
si semont lun lautre de faire ioye. 
et sur tous les autres est liee et ioyeuse la royne. 
Si guerist de sa maladie de iour en iour 
et reuient en sa grant biaute.
Et selle eut oncquez este lie et ioyeuse ores est plus. 
Si rit 
et ioue o les cheualiers 
et si nentend fors 
que a prier dieu 
quil gart celuy de meschance 
pour qui elle a tant souffert de mal a ceste foiz. 
Mais cy laisse le comte a parler du roy et de la royne 
et parle de lancelot du lac Cy endroit dit le comte 
que quant lancelot 
se fu party de la blanche abaye 
ou il auoit geu la nuyt 
quant il eut enuoye la damoisele a court 
si cheuauche lie et ioyeux pour les nouuelles 
qu il auoit enuoiees a sa dame la royne. 
Car bien sauoit 
que elle en seroit liee. 
si demande a la uielle
ou elle le ueult mener Sire fait elle ia ne le scaurez
iucquatant que uous y soyez. 
et il en laisse a tant la parole 
si ont tant cheuauche 
quilz uindrent en une praerie grant et belle. 
et il y faisoit moult grant chault. 
car cestoit a la feste saint iehan. 
si ont ilec tourne dessoubz en lombre de deux sicamors a une fontaine belle et clere 
ou il y auoit deux cheualiers et deux damoiseles 
qui auoient fait estandre une blanche touaille sur lerbe 
et mangeoient ilec moult a leur aise 
Et quant ilz uoyent lancelot 
si se liuent encontre luy 
et dient 
que bien soit il uenu. 
si le font descendre pour manger. 
Et quant il eut oste son heaume 
si laue ses mains et sassiet. 
et il eut chault a desmesure 
et fu si plain de toutes beautez 
que nul ne peust estre plus beau 
et pour la grant beaute de luy li commenca a regarder une des damoiseles 
qui estoit seur a ung des chlłrs 
si estoit encores bonne pucelle. 
et estoit si belle de corps et de facon 
quen tout le pays ne auoit pas si belle. ne cheualier si puissant 
qui ne la prant pour sa beaute 
mais elle nauoit talent de nul prendre. 
Car oncquez nauoit ueu roy 
ne conte ne cheualier 
quelle daignast amer. 
et elle regarde lancelot 
tant comme il mangea 
et uit sa bouche uermeille 
si en a telle enuie
quelle ne sceit 
quen faire. 
Car ie croy 
que oncquez dame ne damoisele nen uit si bel. Elle regarde ses yeulx 
qui semblent deux belles cleres esmeraudes 
et uoit son front cler et sa cheueleure crespe
et sore 
dont les cheueux sembloient or. 
si auoit en luy tant de beaute 
qu elle ne cuidoit pas 
que en paradis eust si belle ange. 
Adonc la fiert amours si fort 
qu elle tressaut toute
et le cheualier son frere la regarde 
et se merueille 
dont il la. uoit si mate et si mourne. 
si luy demande 
quelle a
et elle dit 
que elle est malade 
mais elle guerira bien 
si diceu plaist. 
et lancelot 
qui eut eu chault a cheuaucher regarde la fontaine 
et la uoit si belle 
quil luy prent grant talent den boire. 
si prent une coupe dor 
qui estoit deuant luy 
si lemplist de la fontaine 
et la boyt toute pleine 
et par ce 
quil la trouue froide et bonne 
si luy est aduis. 
par ce 
quil auoit chault il en beut a desmesure 
dont il fu tant malade
auant quil partist de la table 
quil cuida bien mourir 
Et il
si passe de la grant angoesse 
quil sent et gist grant piece comme mort. 
Et quant il peut parler 
et le cuer luy reuint si dist 
haa madame or mourray ie sans uous. 
Moult me semblast. ceste mort debonaire 
si ie mourusse entre uos braz donc sestant de angoesse 
quil sent 
si luy tournent les deux yeulx en la teste.
et gist comme sil fust mort. 
Quant la uielle le uoit si commence a crier saincte marie aide mourra icy en tel maniere le meilleur cheualier du monde. 
haa dame font les cheualiers 
qui est il. doncques le dictes nous. 
Cest fait elle messire lancelot du lac le meilleur cheualier du monde. 
Mais pour dieu mectez y conseil 
se uous scauez. 
car ie cuide 
que ceste fontaine 
dont il a beu soit enuenimee 
Sil mouroit en tel maniere tout le monde ne me tiendroit
que ie ne mocceisse. 
Car iamais la perte ne sera recouuree si i meurt. 
Ainsi quilz parloyent 
si uirent yssir de la fontaine deux couleures grans et hideuses et longues 
qui sentrechassoient. 
Et quant elles se sont bien entrechassees 
si entrent en la fontaine lune apres lautre. 
Haa sire fait elle 
or pouez uous bien sauoir 
que par ces deux bestes la est la fontaine enuenimee 
donc ce gentilz homs est mort
Lors commence a braire et a crier et a faire le plus grant deul du monde 
et le cheualier dist a sascur. Belle doulce seur lerrez uous donc mourir ce cheualier 
par uostre deffault. uous souliez plus sauoir la force des herbes 
pour oster enuenimeure domme 
que nulle femme du monde. 
Domme ne cude ie pas 
quil y ait ou monde si hault. 
Certes oncquez 
mais ne uous uy si lente daider a gentil homme 
comme uous estes ores. 
Par dieu fait elle iestoye si esbahie 
que ie ne cuidoyt pas 
que mon sens luy eust mestier 
Mais puis que ie uoy 
que le besoing y est ie luy aideray a mon pouoir 
Lors uait par la praerie 
et cueille herbes celles 
qu elle pense mieulx ualoir 
pour oster uenin. 
puis reiuent a la table 
et trible les herbes o la poigniee de lespee lancelot en la coupe mesmes 
ou il auoit beu 
et mect auec triacle 
puys luy euure la bouche 
ci luy en mect ung petit ens. 
et il en boyt 
si comme il puet. 
Mais il est ia si enfle 
que ses iambes estoient aussi grosses comme ung homme a trauers le pis. 
Quant lancelot eut beu ce 
que la damoiselle luy eut donne 
si commence plus a enfler 
et deuint aussi gros comme ung tonnel. 
Et la damoisele dist a son frere. sire alez uous en poignant 
et aportez toutes les robes 
que uous trouuerez en ma chambre 
et coucherons cy ce cheualier 
Car ie croy 
qui lemporteroit ores 
quil mourroit. 
Et le cheualier sault sur son cheual et la damoisele le prie de tost reuenir. 
et il sen ua tant quil puet du cheual traire. 
et reuient tantost 
et fait aporter robes ung roucin charge 
et aporte une fiole en sa mam 
qu elle luy auoit commande aporter. 
Et quant il fu reuenu 
si uit lancelot si atourne 
qu il ne uoit goute. 
car ia auoit le uenin tant couru 
quil auoit le uiaire tout enfle. 
Et la dame coucha lancelot en ung materat 
qu elle fist apporter 
et elle lauoit desarme des
quil commenca a enfler. 
Et quant il fu couche 
si luy gecta sur luy toutes les robes 
qu elle auoit ilec 
si que ung roucin eust este charge de porter les robes 
qu il auoit sur luy. 
Puis commanda apporter ung paueillon 
et le fait tendre sur luy
afin que le chault ne luy face mal. 
et le cheualier demande a sa seur 
sil pourra querir. 
Si maist dieu fait elle ie ne uous en asseure pas. 
car iay paour 
que ce uenin luy soit monte sur le cuer. 
Mais tant uous dy ie bien 
que
si dieu donne 
quil eschape encor sera il de beaux cops de lance. 
Ainsi demeurent deuant lancelot 
iucquez pres de uespres 
et celle leut moult bien couuert 
pour suer dangoesse. et pour la chaleur 
quil souffroit luy estoit il aduis 
que pis luy faisoit la chaleur 
qui le uenin. 
Mais il ne se pouoit remuer ne dire mot. 
si fu
si destroit tout le iour 
quil sembloit mielx estre mort 
que uif tout le iour 
Car toute langoesse 
qu il pouoit souffrir il souffroit.
Mais oncquez ne fu si ataint 
qu il ne pensast plus a la royne 
qua soy. 
Car il pensoit bien 
qu elle mourroit incontinant
qu elle sauroit sa mort. 
et cestoit la chose 
dont il estoit plus doulent. 
si fu toute nuyt 
et tout iour en telle angoesse
ne oncquez 
ne se tourna 
ne ne dist mot. 
ne ne fu descouuert ains sua tousiours 
si que oncquez ne fu tulle merueille ueue.
Ne oncquez ceulx de leans ne se coucherent 
ains furent toute la nuyt deuant luy 
car la damoisele leur auoit defendu 
qu ilz ne le remuassent. 
Et landemain entour midy 
si commenca a plaindre et dist
ha dieu ceste chaleur moccist. Sire dist la damoisele 
encor uous la conuient souffrir 
iucqua demain 
que uous serez sain et haitie si dieu plaist 
et il se taist 
que plus ne parle. 
et elle dist a son frere Sire 
si ie pouoye querir ce cheualier ne men deuroit il pas estre mieulx par raison. 
et il dist. certes ouil.
car nous sauons bien 
que sil en eschape 
que ce sera par uous. 
Certes dist elle ie uous asseure 
quil sera dedans .xu. iours aussi sain et aussi haitie 
comme il fut oncquez 
si dieu me donne sante. 
Lors sont plus liez que deuant. 
Si font mectre la table 
et mangeuent 
et quant ilz ont mange si sendorment deuant lancelot.
car assez auoient ueille celuy iour. 
Ainsi seuffre lancelot 
et landemain enuiron prime parla 
et dist Damoisele uous mocciez 
qui tant me faictes souffrir ceste chaleur. 
uoire fait elle uous en plaignez uous. Benoist soit ores dieu 
qui le pouoir uous en a donne. 
Car il na encores gueres 
que ie ciuidore 
que ia mais parole issist de uostre bouche.
Lors oste troys cotepointtes et troys couuertes grises 
si luy trouua le uis et les menbres desenflez 
mais il est si aduenu 
quil ne luy est demoure cuir sur luy 
ne ongles en mains 
ne en piez 
que tous ne luy soient cheuz 
ne cheueux en teste. 
Mais il se sent aucquez alege de son mal 
si commence a mectre ses cheueux en une boeste 
car il les ueult garder 
pour les enuoyer a la royne 
afin quelle croye mieulx ceste auanture 
Lors le fait la damoisele ung pou menger 
et le regarde uoulentiers 
car tant luy semble beau 
quelle ne seroit pas lasse de le regarder en ung an. 
si se tient a fole 
et se blasme moult fort.
et dist lasse chestiue 
pour quoy le regarde ie si uoulentiers par ce 
quil est si beau et sa beaute 
que me uault 
quant il ne men est de mieulx. 
si fait elle me uault fait elle. 
car le regart en porte a mon cuer une si grant doulceur et une si bonne esperance 
que de lespoir seulement feusse ie riche 
si ie ne cuidoye estre trop deceue. 
Mais nous uoyons trop souuent 
que les choses nauiendront pas ainsi 
que les gens les esperent
et par ce ne scay ie affiner en tel esperance 
qui tel ioye ma fai. 
Ainsi dispute la pucelle a soy mesmes. 
si oppose
et respont tant 
que lancelot eut mange tout a loisir. 
Et lors commande faire ung lit. 
et ilz le font. 
et elle y couche lancelot 
et le cueure legierement affin 
que la chaleur ne luy face mal. 
Puis est deuant luy 
tant qu elle cuide 
quil soit endormy.
Et quant elle y a grant piece este elle uoit 
quil dort.
si fait tous les autres partir dilec pour paour 
quilz lesueillent. 
Lors sassiet deuant luy toute seule 
si commence a penser et regarder lancelot.
Et quant elle se fu grant piece teue 
si dist aussi come femme corroucee Sire mal uit uostre grant beaute 
pour qui ie languis
si que ie ne puis eschaper de mort. ne la force derbes ne de pierres precieuses ne men garantiroit pas 
et si le puet len tenir a merueille. 
car il cuide bien 
que si ie uouloye
que ien pourroye bien retraire mon cuer. 
Mais le penser seulement mest si plaisant et delictable 
qu il ne porͬoit plus. 
et toutefoniz ie ne scay 
dont est uenu ce penser. 
Car oncquez nauoye ame par amours. 
si mauoient requis pluseurs hommes 
que ie ne daignoye escouter. et ores uous aymes ie si fort 
que ie nen puis oster mon cuer. 
et ayme mielx mourir 
que len oster. oncquez damoisele nama tant.
et toutefoiz ne uous ay tant seruy 
que ie te cuide pas
que uous me ousassez ueer uostre amour 
si ie la uous requeroye.
si la uous requerroye ie auant que mourir 
si ie a ce estoye uenue. 
Mais si dieu plaist ia ny uiendray 
car ien prendray meilleur conseil. 
si ny tendray iamais ains uous lerray 
car ie scay bien 
que uous ne daignerez amer 
si pouure damoisele 
comme ie suis. ainsi dit 
et desdit 
si fait maintenant mate chiere 
et puis est liee si sassiet 
et regarde celuy pour amour 
duquel elle ne puet durer. 
car elle layme uueille ou non 
si en est moult corroucee et maudit leure 
dont ce penser luy uint. 
si sen tient bien pour fole. 
Si a tant este deuant luy 
quil sesueilla et la regarde. 
et il uit 
quelle ploure moult fort. 
et il en est si doulent 
qu il tressault tout de maltalent et dist. Damoisele 
qui est cil si hardy 
qui ousast uous corroucer deuant moy. Sire fait elle ne uous chault 
car ie ne me plains de nully. 
car nul ne me fait mal fors mon cuer 
qui na pas 
quanquil uouldroit. 
Et il en laisse atant la parole. 
Mais toutesuoyes ne luy est il mie bel de ce 
quil la uoit corroucee. 
et elle essuye ses yeulx 
et fait la plus belle chiere 
qu elle puet.
Lors entra leans le cheualier 
qui estoit frere a la damoisele si demande a lancelot 
comment il luy est. 
et il dit bien dieu mercy. 
car ie seray tost guery 
si comme ie cuide. 
Cependant quilz parloient ainsi uindrent a luys du paueillon deux cheualiers armez et une damoisele auec eulx 
et demandent 
si len les pourroit leans herbreger 
car bien en est temps. 
Et le cheualier sault auant 
et dit 
quilz descendent 
car ilz seront bien herbregez 
et feussent ilz encore plus Si fait tendet ung autre paueillon soubz les sicamors. 
Et quant les cheualiers sont descenduz 
et la damoisele les a desarmez 
si sasseoient pour repouser
et louste leur demande 
quilz sont 
Et ilz dient 
quilz sont de la maison du roy artus. 
Et que querez uous fait il. 
Nous querons font ilz messire lancelot du lac 
Et quant il lentend 
si ne leur ueult pas enseigner 
iucqua ce 
quil uouldra parler a eulx.
Car il ne uouldroit faire chose 
qui despleust a lancelot. 
Et lors uient a luy 
et luy dist 
sur il y a ceans deux cheualiers de la maison du roy artus 
qui uous quierent si comme ilz dient 
et parleroient uoulentiers a uous sil uous plaisoit. 
or me dictes 
si ie uous celeray 
ou si ie uous enseigneray. 
Demandez leur fait lancelot 
quilz sont 
et puis le me uenez dire. 
car telz peuuit ilz estre 
que ie parleroye uoulentiers a eulx et telz 
que ie ny parleroye en nulle maniere en tel point 
comme ie suys.
Et cil sen reuient a eulx 
et leur demande 
qu ilz sont.
et lun dit 
qu il a nom boort et lautre lyon. et sont freres 
Et il retourne a lancelot 
et luy dit. 
Et quant il entend 
que ce sont ses cousins il en a trop de ioye. 
Haa beau doulx amy fait il faictes les uenir 
car ce sont deux hommes du monde 
que iayme plus. 
Lors les maine le cheualier deuant lancelot. 
et il les salue si tost 
quil les uoit uenir. 
Et quant il le cognoissent ilz ont si grant ioye 
que nul ne le pourroit dire. 
si lacolent et baisoit. 
mais ilz sespouentent de ce 
qu ilz le uoyent si deshaitie. 
si luy demandent 
sil en pourra querir. 
et ilz dient 
que ouil 
si dieu plaist si leur compte lauauture 
qui luy estoit aduenue pour leaue 
qui estoit enuenumee
si qua pou quil nen est mort. et sans faille 
si fust il 
se ne fust la damoisele 
qui lauoit guary de lenuninement si se commencent a seigner. 
car de telle auanture nauoient oncquez 
mais ouy parler. Sire fait il a boort scauez uous nulles nouuelles de la court. Il a fait il huyt iours 
que nous en partismes et laissames le roy et les barons moult courroucez pour uous 
car ilz cuidoient 
que uous feussez mort 
et toute la court en est si troublee 
quil ny a ung seul 
qui ose rire ne iouer. 
Et il regarde tout entour luy. 
car il ne ueult pas 
que nul loye 
Et quant il uoit 
quil n y a leans 
que eulx troys 
si dist a lancelot. Sire madame la royne seuffre grant douleur pour uous 
Lors luy compte la uie 
qu elle mainne 
et comment elle sest acouchee au lit du deul 
qu elle a 
et le
deul 
qu elle fist 
quant ilz se partirent de lie. 
puis luy baille lanel 
quelle luy enuoye 
et luy dist 
qu elle luy a commande 
qu il luy baille 
si tost 
quil le uoirra 
puis prent lancelot lanel 
et le regarde 
et cognoist bien 
que cest cil 
quil luy donna. 
Lors commence a plourer trop fort. 
et dist haa beau doulx cousin cestuy commandement ne pourroye ie faire 
et leusse ie iure
car ie suys si malade 
que ie ne pourroye cheuaucher en nulle maniere. 
et quant ie seray guery 
si me conuiendia il aler a la besoigne de ceste dame 
ou ie suys meu. 
et par ce commendroit 
que uous ou lyon retournissez a court 
et dissez a madame mon estre 
et luy comptissez ceste auanture 
qui mest nouuellement aduenue et elle uous en croyra mieulx que nul autre. 
affin quelle soit de ceste auanture plus certaine. 
Celle nuyt furent moult bien herbregez 
Car le cheualier les aisa de tout son pouoir. 
Et landemain au matin prist boort congie a lancelot 
car il ne pouoit plus demourer. 
Mais anicois
quil fust monte il luy dist Sire ie uous ay plus meffait
que uous ne cuidez 
En quoy fait lancelot. Ie le uous diray fait il. uous souuient il bien de celuy 
qui deuant uous en uouloit emmener la royne 
et uous ioustastes a luy et la batistes.
Ouil fait lancelot. Sur ce fu moy 
qui sa uouloye emmener et ioustay a uous. 
Mais sachez 
que ie ne uous cognoissoye pas. 
et de ce 
que ien feis uous en crie mecty. 
Commenf fait lancelot feistes uous ce. 
Certes uous feistes trop grant oultrage de mectre la main en si haulte dame. 
si auez bien desseruy den perdre la uie. 
Si uous deffens 
que iamais ni facez tel oultrage. 
car sachez
que ie uous seroye ennemy mortel. 
Et il iure 
qu il luy conuenoit faire malgre luy. 
et lui comte 
comment il lauoit creance. et il dit 
que iamais iour de sa uie ne sera riens contre sa uoulente Adonc sem part boort 
et commande tous ceulx de leans a dieu 
et sen uait auec la damoisele 
qui le mainne a la dame de galuoie. 
et lion le conuoye 
puis sen retourne a lancelot. 
et quant il le uoit 
si lui dist 
quil luy conuient retourner a ce 
pour reconforter sa dame. 
Si fait actaindre une boeste
ou ses cheueux estoient 
et luy baille 
et luy dist 
que si tost comme il aura este a court 
quil reuiegne a luy pour sauoir 
comment il le fera. lion prent la boeste 
et meit en son sain 
et fait aporter ses armes 
et quant il est monte
si se part de lancelot 
et erre 
tant 
quil est uenu a court entour heure de prime 
et le roy estoit a iour alle chasser 
et la royne estoit uenue du monstier 
et se seoit a une fenestre deuers les loges. 
et elle regarde en la court si cognoist lion aux armes 
et lors a elle molt grant ioye. 
car ores sceit elle bien 
quil luy aporte nouuelles de celuy 
que elle nayme pas moins de soy 
et elle entre en sa chambre et fait aller hors toutes ses damoiseles 
car elle ueult 
quil soit leans priueement. 
Quant lion fu descendu 
si demanda 
ou il pourroit trouuer le roy. 
et on luy dist 
qui il estoit alle au boys a grant compaignie de gent. 
Et ou pourroye ie fait il trouuer madame la royne. 
Certes font ilz elle est mantenant entree en sa chambre. Il sadrece celle part 
et entre ens tout arme. fors de son heaume 
si la salue de par lancelot 
Et quant elle lentend si luy court les braz tenduz au col 
et luy dist 
que bien il soit uenu. 
Et comment le fait lancelot fait elle est il sain et haitie. 
Dame fait il nennil pas si bien 
comme ie uoulsisse 
par foy fait elle uous dictes merueilles il na encores gueres
que une damoisele uint ceans 
qui nous dist 
qu il estoit sain
et haitie ores a este despuis malade. dame fait il ouil si fort 
qua pou quil nest moit. 
Lors luy comte 
comment il a este enenyme. 
et comment il fu si enfle 
quil cuida bien mourit sans confession 
et mort fust il sans faille 
se ne fust une damoisele 
qui de luy se print garde 
et tant sen est entremise
quil est guery du uenin 
Quant la royne lentend 
si fu si esbahie 
quelle ne puet dire mot dune grant piece. 
Dame fait il encor me merueil ie plus. 
car tout le cuir luy est cheu et les ongles des piez et des mains et tous les cheueux de la teste. 
et elle se commance a seigner. 
Et il dist. dame affin 
que uous croyez mieulx 
que ce soit uoir uous ay ie apporte ses cheueux en une boeste dyuoire 
uoire fait elle. 
si
maist dicu ie uous en scay meilleur gre 
que se uous mauiez donne cent mars dor. 
Lors le fait desarmer a deux escuyers et
quant il est en pur corps 
si tire la boeste de son sain et la baille a la royne 
et luy dist. Dame tenez uez cy la boeste 
que mon sire uous enuoye. 
Et elle euure maintenant la boeste 
et quant elle uoit les cheueux 
si les commance a baiser 
et mectre a ses yeulx 
et faire aussi grant ioye
comme se ce fust ung corps. tout le iour demoura leans la royne auec lionel. 
et quant uint deuant souper 
si uint ung escuier a la royne 
et luy dist. Dame mon sire ne uiendra meshuy.
car il est demoure au boys 
si ne uouloit pas 
que uous feussez a malaise de luy. 
et par ce uous mande il 
que ueus soyes lie et ioyeuse 
et que uous tiegnez aussi grant court
comme sil y estoit. 
et elle dist 
qui si fera elle. 
Lors dist a lion. beau doulx amy 
quel conseil me donnez uous. Dame fait il 
de quoy certes fait elle iay tel talent de ueoir lancelot 
que oncquez ne desiray tant a ueoir. 
et ie croy 
que ie mourray tantost 
si ie ne sle uoy. 
si li uoudroye ueoir a honneur en telle mamiere 
sil pouoit estre 
que le roy ne les barons ne le seussent. fors moy 
et uous 
Par foy fait il ie uous enseigneray bien 
comment il uiendra parler a uous si
que nul ne le saura fors uous deus priueement. 
Dictes fait elle
et ie le feray a uostre los. 
Certes fait lion le meilleue
que ien uoye 
si est 
que uous priez le roy 
quil face ung tournoiement aux octaues de la magdalene 
si se assembleront les cheualiers de toutes pars. 
si ne pourra estre 
quil ny uiegne grant gent.
et quant ilz seront assemblez 
et le tournoys sera plain 
si uiendrons. luy 
et moy en tel maniere 
que ia nul ne nous cognoistra
et ainsi le pourrez ueoir et auoir. 
Et affin 
que len sen apparcoiue encores moins uous pry ie 
que deuant ce terme nen diez mot 
que uous en sachez riens. 
Par foy fait elle non feray ie 
Ainsi sacordent a une parole 
et iouent assez 
et galent toute la nuyt. 
Landemain uint le roy du boys 
et quant la royne le uit 
si luy ala a lencontre 
et luy dist 
que bien soit il uenu 
et il uait ouy messe. 
Apres disner quant les tables furent leuees dist la royne au roy. Sire il me poise moult de messire gauuain et de ses compaignons 
qui ne scauent les nouuelles de lancelot 
qui nous furent auant hier apportees par la damoisele. certes fait il ie uoudrore 
quilz le sceussent. Ie uous diray fait elle 
que uous ferer. Il a grant piece 
quen cest pays neut de tournoyement 
si en faictes crier ung aux octaues de la magdalene
et soit feru es prez de camaalot. 
et ie croy urayement 
que se lancelot en oyt parler 
quil y uiendra. 
et si feront tous les autres 
qui sont entrez en la queste. 
et le roy dit
quelle a trop bien dit. 
car aussi en auoit il grant talent.
Lors enuoye par le pays 
et fait mander la nouuelle du tournoyement.
et a quel terme il sera et en quel lieu. et la royne uient a lyon 
et luy dist. 
Or uous en pouez bien aller 
quant il uous plaira. 
car iay moult bien fait ce 
que uous mauiez dit 
et me saluez uostre cousin de tant de saluz
comme len pourroit penser. 
et luy dictes 
quil ne laisse pour rien
quil ny uiegne 
et il dit 
quil luy dira si bien 
que ia nen deura estre blasme. 
et lors prent ses armes 
et sem part si sagement 
que nul ne le congnoist. 
Et erra 
tant quil uint la 
ou lancelot gisoit malade. 
si auoit dessoubz les sicamors tenduz quatre paueillons. 
Quant lion fu descendu 
et desarme 
si uient a lancelot
et le treuue assez malade. 
et il luy demande 
comment il luy est. 
Par foy fait il ie ne gueris pas 
car la damoisele
qui de moy se prenoit garde est si malade 
quelle ne leua du lit troys iours a. 
et par ce me uait il mauuaisement. Sire fait il ce me poist 
mais quant amander ne le puis il le me fault souffrir 
et actendre la uoulente de dieu. 
Lors luy compte ce 
que la royne luy mande et du tornoyement 
qui est crie aux octaues de la pantecouste 
et il connient fait il a fine force 
que uous y soyez 
car la royne la fait crier seulement 
pour uous ueoir 
Haa dieu fait il 
pour quoy la fait ma dame 
car ie suys si malade 
que ie ne puis plus 
et le terme est si bref 
quil ne a pas plus dung moys. 
si ay moult grant paour 
que ie ny puisse estre a temps mesmement pour la besoigne a ceste dami 
quil me conuient mener a chief 
auant que ie puisse retourner. 
Lors se commance a plaindre et a dolouser de sa maladie. 
et lion uient a la damoisele 
qui gisoit en lautre paueillon. 
et quant elle le uoit uenir
si luy est adius 
que cest lancelot 
car il le resembloit fort.
et si il eust este ung pou moindre 
a peine eust len congnu lun de lautre 
Et quant elle le uoit uenir 
si commence a plourer trop fort. 
et il luy demande 
comment elle le fait
Et celle 
qui est tant prise damours 
qu elle nen puet plus dit 
qu elle se meurt 
si men poise fait elle plus pour autre 
qui pour moy. 
car en ma mort perdra le monde le meilleur cheualier du monde. 
et ie le rendisse sam et haitie si ie uesquisse longuement Damoisele fait lion 
comment uous adiunt ce mal Sire fait elle ie ne le diray 
a uous ne a autre. 
mais toutesuoyes dictes a uostre seigneur 
quil soccist et autre pour sa beaute.
car mal fut il onc si beau. 
lors commence a faire trop grant deul 
et dit au plus bas 
quelle puet. lasse tant mal uy sa beaute 
que tant ay conuoitee. Lion entendy ceste parole 
et bien sceit 
quelle ueult dire. 
mais onc ne fist semblant 
qu il leust ouye. 
et dit 
quelle luy dira bien ce 
que elle luy demande 
sil sen uait. 
et elle lapelle et dist. Beau sire dictes a uostre seigneur 
quil mourra dedans huyt iours 
sil ne y mect remede. 
et ce sera moult grant meschief 
sil se laisse mourir par deffault. 
Lors uient lionnel a lancelot 
si sassiet deuant luy et luy demande 
comment il luy est. 
Certes fait il ie suys moult malade
si me semble 
que ie ne foys que empirer. 
Si estoye auques guery 
quant la pucelle sacoucha 
qui de moy se prenoit garde 
Et lion luy compte ce 
qu elle luy a dit. 
et il en fu tout esbahy 
car bien sceit la signifiance des paroles. 
Et lion luy dist 
que uous uault le celer uous pouez uiure ou mourir
si uous uoulez Ie scay bien 
que la pucelle uous ayme tant. plus que femme nayma onc homme. 
et par uous est elle au lit. 
Si scay bien 
quelle en mourra 
si uous ne la secourez
et asseurez de uostre amour. 
Et pour ce uous loue ie 
que uous ayez conseil 
quelle soit sauuee de mort et uous dautrepart ou
autrement uous mourrez tous deux. 
si sera trop grant dommage de lie
car elle est trop bonne pucelle. et de uous 
qui estes le meilleur cheualier du monde. 
Certes fait lancelot il nest riens 
que ie ne feisse 
pour sauuer sa uie a la pucelle sauue lonneur a ma dame 
que trop est belle et sage et uaillant. 
et si luy deuroye faire par raison. 
car sans faille elle ma sauue la uie 
et plus a fait pour moy 
que oncques damoisele ne fist pour homme. 
mais sur ceste chose 
quelle requiert a si grant deffense
car pour nulle meschance 
qui a mon corps peust aduenir ne faulseray ie a ma dame des amours 
que ie luy ay promises et pour ce ne scay ie 
que dire 
car en nulle maniere ne luy feroye ie folie entendre. 
Car en toutes manieres ma elle este si loyal et si uoir disant 
que nulle ne pourroit plus. et pour ce ne luy mentiray ie ia 
se dieu plaist. 
Or me dictes fait lionel amez uous tant madame la royne. 
Ouil fait il plus que moy mesmes. 
Donc ne ferrez uous pas a uostre esciant chose 
qui luy despleust. 
Certes non fait il iameroye mieulx mourir. 
Est il riens 
que uous ne feissez 
pour la garantir de mort. 
Certes non dist il. 
Et se uous mouriez par quel que auanture 
que cuidez uous 
quelle fist. Ie scay bien fait 
il 
quelle en mourra
Car elle ne mayme pas moins 
que ie fays lie. 
Donc uous monstre ie fait lion par raison 
que 
se uous ueez a ceste parole uostre amour 
que uous amez mieulx la mort madame 
que sa uie. 
et si uous diray 
comment uous uoyez bien 
que uous estes a la mort 
se ceste pucelle ne uous garantist 
ne elle ne uous en puet garantir 
se uous ne la guerissez du mal 
qu elle a. 
et elle nest malade 
si non pour uous 
Ainsi la pouez uous guerir. 
et pouez estre guery par lie. 
Et se uous ne uoulez faire 
ce elle mourra 
et ce sera le plus grant dommage 
qui onc aduenist a uostre temps. 
et quant uous serez ore mort et par uostre mauuaitie 
et madane la royne lorra dire. 
puis
quelle uous ayme 
tant ie scay bien urayement 
qu elle en mourra
et ainsi en occirez uous troys uous et madame la royne et ceste damoisele. 
Dont on dira apres uostre mort 
que uous auez fait desloyaute. 
Car par uous seroit morte la plus belle dame du monde. et la plus haulte 
qui ne lauroit pas desseruy. et la plus belle damoisele du monde 
qui une foiz uous rendy la uie. 
et uous luy rendez tel guerdon 
que pour la uie uous luy rendez la mort 
Quant lancelot entend ceste parole 
si ni sceu 
que dire
car raison et droiture le semont a faire la uoulente a la damoisele. 
si doute la mort 
dont il ne puet eschaper ce sceit il bien. 
car celle le guerist 
qui pour lie se meurt. 
Et dautrepart 
sil luy octroye 
samour il a paour 
que la royne le sache. 
et par ce ne sceit il 
que faire 
ou damer la damoisele ou de luy ueer samour 
Lors dist a lionel tout en ploutant. beau doulx amy conseillez moy 
que ie pourray faire de ceste chose Sire fait il le conseil est tout pris. 
car il conuient
que uous facez la uoulente de ceste damoisele 
ou uous estes mort.
Haa dieu fait il 
comment pourra ce estre 
car ie faulseroye amours enuers madame 
Mais comment pourra estre fait lion 
que uous facez chose
dont elle meure. 
car elle ne la pas desseruy. 
et occiez ceste pucelle 
que uous deuez garantir. Il nest nul 
qui de traison ne uous peust appeller 
si uous le faictes. 
Et il se taist. 
car
a ce ne sceit il 
que respondre. 
Certes fait lion il conuient
que de ceste chose facez a ma uoulente. 
et il se taist sans respondre 
et ne luy dit mot 
ains pleure tendrement et maudit leure 
dont il fu onc ne 
car il est uenu a ce
quil luy conuient faire autre chose qua son plaisir. 
Et quant il eut assez ploure 
si dist a lion. 
Beaux amy il est anisi
que pour uiure 
ne pour monur nen feray riens 
sans le congie de ma dame 
Si fault 
que uous partez maintenant 
sans plus actendre
pour aller a court 
et comptez a madame mon estre 
et luy dictes 
que ie suys mort 
si ie ne foys la uoulente dune damoisele. 
et luy dictes 
si il luy plaist 
que ie meure. Par foy fait lionel ie y alasse uoulentiers 
mais ie uous uoy tel atourne 
que ie ne croy pas 
que uous fussez uif a mon retour 
et par ce uous conuient il prendre hastif conroy 
Adonc 
se part lionel du paueillon 
et uint a la damoisele 
qui moult estoit deshaitie 
et la salue de par lancelot.. Damoiselle messire uous mande 
que uous lauez une foiz guery de mort 
si uous en doit tel guerdon 
comme de uous rendre la uie. 
Mais si uous le pouez mectre hors de la maladie 
ou il est il uous promect 
que dores en auant pouez faire de luy come de uostre cheualier et de uostre amy 
sil uous plaist. 
Quant la pucelle 
ouy ceste parole
si luy est bien aduis quelle tiegne dieu entre ses mains et dist en soupirant beau sire est il 
dont uoir 
quil me mande telz nouuelles Damoisele. fait il ouil. 
donc suys ie bieneuree 
car ores auray ie 
quantque ie desiray oncquez a ma uie. 
si desormais ne me tiendra maladie. 
car tout passe la ioye 
qui au cuer me touche seulement de louir. 
lors se lieue en son seant 
et uest sa chemise 
et sapareille au mieulx 
que elle puet. 
et puis uient deuant lancelot. 
Et lion fu ia monte sur son cheual tout desarme fors de sespee 
et eut robe de cendal cote et mantel et entre en son chemin 
pour aler a court 
et sen uient si grant erre 
quil puet traire du cheual. 
Et la damoisele fu uenue deuant lancelot 
qui gisoit malade. 
Et quant il la uit uenir 
si luy fist la plus belle chiere 
quil peut. 
et luy dist ma damoisele uous soyes la bien uenue certes de uostre uenue 
ay ie grant mestier 
car ie suys plus malade et deshaitie 
que ie ne souloye. 
si uous pry 
que uous mectez peine en moy 
tant que ie soye guery. 
par conuent 
que ie soye uostre cheualier a tous les iours de ma uie. 
Et elle dit 
que elle ne demande autre chose. A ces paroles entre leans le frere de la damoisele.
et quant il la uit auec lancelet 
si en fu lie et ioyex 
car elle cuide 
quil guerisse. 
et elle commande aprester a manger a lancelot 
et deuise quoy 
si mect si grant entente 
quil dormy
et repousa la nuyt 
et landemain se senty plus legier 
que deuant.
Et elle luy fist apareiller ung laituaire merueilleux 
qu elle luy fist user. 
puis luy oint les temples et les braz. 
et il sendort maintenant 
ne oncquez ne sesueilla deuaut uespres. 
Et quant il sesueillla il se trouua moult alege de son mal. 
Et elle luy demande 
comment il luy est. 
et il dit bien dieu mercy 
car tantost cuide estre guery 
et elle en est moult liee 
si le fait ung pou menger pour la teste 
qu il auoit uuide. 
si sendort et ne sesueilla iucquau matin 
Et quant il fu esueille 
si regarde par luys du paueillon 
et uoit lion 
qui reuient les grans galoz et auoit tant son chaual esprouue 
qu il estoit on sang iucquez au gros des iambes. 
et quant il est pres si descent 
et uient a lancelot 
si li treuue tout seul 
Car encor se dormoient tous les autres. 
Et quant lancelot le uoit 
si luy demande nouueles de sa dame. sire elle uous mande plus de mil saluz 
et uous mande 
que 
se oncquez lamastes 
pour uous deliurer de mort 
et lie aussi 
que uous facez la uoulente de la damoisele 
et se uous ne faictes ce uous auez perdu samour. 
Et il dit 
quil fera
tant quil nen deura estre blasme de sa dame 
ni hay de la pucelle. 
Comment uous sentez uous fait lion. 
certes ie mi sens si sain dieu mercy 
que ie cuide 
que ie cheuaucheray tantost bien.
Celuy iour aduint apres disner 
que lancelot demoura tout seul ou paueillon fors de la pucelle 
qui lauoit guery 
et il fu assis en son lit 
et le commanca a regarder 
et la uit de si grant beaute 
et tant luy pleut 
que sil naymast la royne de si grant amour il ne se tenist pas 
quil ne fist la uoulente de la damoisele 
Mais il ayme si loyaument 
quil ne luy faulseroit en nulle maniere 
et celle 
qui uoudroit 
quil luy eust octroye samour luy dist. Sire ie uous ay guery dieu mercy 
si uueil
que uous me tenez conuenant. 
par foy fait elle ie uous diray. Il est ainsi 
que ie uous ayme des ce 
que ie uous uy premierement si fort 
que oncquez pucelle nayma tant cheualier et bien y a paru. 
car par uous ay este pris de la mort.
mais uous me mandastes 
que uous serez a tousiours mais mon cheualier et mon amy 
et par ceste parole fu ie assouagee. 
Si me leuay erraument 
et uins a uous 
si mis en uous tel peine
que uous estes guery 
et rapaise dieu mercy. 
or si uous apelle de conuenant 
et uueil 
que uous me creancez 
que desormes serez mon amy loyal 
et nomerez autre que moy 
tant que uous trouuez en moy loyaute 
Et quant lancelot entend ceste parole 
si pense ung petit
et dit. 
Certes damoisile il est uray 
que tant auez fait pour moy 
que bien doy estre uostre cheualier et uostre amy 
et ie le seray uoulentiers 
car se de ce uous escondisoye mal auuriez employe uostre seruice 
Si uous dy leaument 
quil ny a damoisele ou monde
que iayme 
tant comme ie foys uous ne nameray iamais a mon esciant. 
Mais ce que uous me defendez 
que ie autre 
que uous ne tiegne a ma dame 
ne a m amye me desconforte moult. ie uous diray 
comment. Il est uoir 
que iayme en tel lieu
que ia ne faulseray 
ains ameray 
si leaument 
que ia pour mort ne pour meschance nen partira mon cuer. 
Et si ie len uouloye oster 
si nauroye ie pouoir. 
Car mon cuer y est en ueillant et en dormant 
et mon penser y est nuyt et iour. mon esperit nentend fors 
que a lie. mes yeulx ne regardent que celle part. mes oreilles ne peuent ouyr bonnes nouueles fors de lie. 
Que uous diroye ie. Ia ma uie mon corps nen ouyr 
et mon uort sont tous a lie. 
et si suys du tout 
si a son plaisir 
que ie ne puis riens faire de moy. non plus
que le serf ni puet faire autre chose 
que son sire luy commande. 
et sur ce ne uous scay ie 
que dire 
se uous ne le dictes Sire fait la pucelle uous auez dit 
comme loyal cheualier 
et comme preudomme or uoy ie 
que uous ne me uoulez pas deceuoir 
si uous en scay bon gre. 
mais toutesuoyes 
puis que uous estes le meilleur cheualier du monde 
ne uous quicteray ie mie si legierement ains ueuil 
que uous me tenez mon conuenant 
ainsi 
que ie uous diray Il est uoir 
que uous auez si haulte dame et si uaillant 
qua peine uous abesseriez uous pour amer une si poure pucelle 
com ie suys. 
Certes ie ne dy pas pour ce
quil y ait pucelle ou monde 
qui soit digne de uous amer
Et si ne uous dy pas 
que uous amez contre uostre uoulente.
mais ie uous diray 
que uous ferez. uous amez haulte dame bien le scay 
dont mefferez uous moult 
se uous donniez uostre amour a ung autre. 
Mais si uous a pucelle la donnez sauue lonneur de uostre. dame. nul ne uous en poroit blasmer. 
Et il dit 
que ce ne pourroit estre. 
Si sera fait elle tresbien 
ue uous diray comment. Il est uoir fait ele 
que ie uous ayme en une maniere 
que femme nama oncquez homme 
car amour domme et de femme uient par charnel atouchement 
dont il conuient 
que uirginite soit corrumpue. 
mais de uostre amour ne sera ia ma uirginite abaissee 
ans la garderay en tel maniere tous les iours de ma uie 
comme ie uous diray uous me creancez 
que en quelque lieu 
que uous me trouuez desormes uous me tindrez a uostre amye sauue lonneur uostre dame et ie uous creance 
que iamais iour 
que ie uiue nameray autre que uous. na homme natoucheray charnelement 
ains me tiendray en telle maniere a uous. 
que en tous les lieux 
ou ie seray ie me reclameray a uous comme mon amy. 
et ainsi ne fausserez uous de riens uostre dame. 
car uous me pourrez amer comme pucelle et luy comme dame. 
Si pourrez garder lonneur de lune et de lautre. 
Comment fait il pourroit ce estre 
que uous uous gardissez de charnel atouchement uous
qui estes tant belle et aduenant 
et trouuerez encores tant de preudommes
qui a femme uous demanderont. Sire fait elle ie men priseray mieulx
et mieulx me plaust 
si ie garde mon pucelage pour amour de uous a tous les iours de ma uie. 
que si iestoye dame de la plus haulte terre du monde. 
car ie ne le pourroye faire pour si uaillant homme 
comme uous estes. 
Et sachez 
que ie le feray desormais tout ainsi 
comme ie le diz