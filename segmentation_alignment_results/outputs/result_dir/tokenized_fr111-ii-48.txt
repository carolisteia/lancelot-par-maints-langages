Sire fait elle
pour ce
que ie le uoudroie auoir trouue
si luy compte toute sauanture
ansi comme le comte la dit cy deuant
tant que il cognoist bien
que cest il quelle quiert
Mais pour le courroux quil a de la mort au seneschal ne se ueult il faire cognoistre Certes damoisele de celle mesmes matiere dessus dicte ie ne scay nul cheualier
qui porte escu blanc
Certes sire fait elle ce me poise
et il ne tient plus parole a luy
ains sem part
si tost quil leut commandee a dieu
et cheuauche en telle maniere iucqua tierce tant quil uient a lissue de la fourest
et il tourne a destre vers ung chemin uieil
et ancien
Si ne demoura gueres quil uient a une caue lee
et parfonde
mais il ny treuue pont ne gue ne passage nul
et il regarde de lautrepart de leaue
si uoit ung petit chastel moult bien seant clos de mur bataille tout entour a la ronde
Il regarde grant piece le chastel
dont la facon luy plaist moult a regarder
puis sen retourne tout contreual la riuiere
pour sauoir sil pourroit trouuer ne pont ne gue
Mais il ny en treuue point
Et quant il uoit quil ne puet passer
si ne scet
que faire
car retourner ne uouldroit il pas
Adonc uoit yssir du chastel une damoisele
qui estoit toute nue en sa chemise
si la menoyent quatre nibaux moult uilainement
et tenoit ch̃un une hache en sa main
et elle crioit tant quelle pouoit crier
pour ceulx
qui luy faisoient tel honte
et telle laidure
qui la uenoient batant tout contreual la riuiere
Et quant la damoisele uoit le cheualier de lautre part de leaue
si luy commence a crier haa gentili cheualier secourez ceste damoisele
que ces ribaux ueulent occire
Haa franc homme ne me lessez mourir
si uous eustes onc pitie de nulle gentilz damoisele
quant boort ouy celle
qui le prie
si piteusement quil la sequeure il ne scait
que faire
car uoulentiers luy alast aider sil peust
mais il uoit leaue parfonde noire
et perilleuse
que il cuide bien mourir sil
si mect dedans
Et dautre part il uoit celle
qui si fort luy crie mercy
si luy en prent telle pitie quil en laisse toute paour
si en fait le signe de la croix enmy son uis
puis embrace lescu
et broche le cheual des esperons
et se fiert erraument en leaue
et le cheual fu fort
si commence a nouer
si tost quil eut terre perdue
si lemporte de lautre part de ma riue a quelque peine
mais ancois eut beu de leaue lun
et lautre
et se le cheual ne eust este
si bon ilz fuszent tous deux noyez
car le cħlr estoit pesant
pour les armes quil auoit uestues
Quant il fu de lautre part de leaue
si ne descendy pas
ains court uers ceulx
qui tenoient la damoisele
et fiert
si fort le premier quil actaint quil luy mect le glaiue parmy le corps
si labat a terre
et les autres senfuyent erraument par ce qͥlz estoient desarme
Et la damoisle
qui se uoit deliure se mect a genoux deuant boort
Haa gentilz cheualier fait elle
de dieu soyez uous beneist
dont uous mauez de mort rescousse
et aoure en soit dieu
dont il uous amena ceste part
Car ces gloutons meussent ia occise se uous ne fussez Damoisele fait il
pour quot
Sire fait elle ie le uous diray bien
mais que uous mayez mise a sauuete Comment fait il auez uous
donc garde
Certes sire fait elle ia ne seray asseuree
tant que ie sache
qui est le seigneur de ce chastel leans
car cest le plus fel cheualier du monde
Coment boort se combaty
pour la damoisele
A cest parole voyent yssir ung cheualier du chastel
et la ou il uoit boors
si luy crie laissez sire cheualier la damoisele
que uous nemmennerrez pas
par mon chief mal la rescoussistes
si luy court sus tant comme il puet le glayue esloigne
Et boort le firrt
si fort a son uenir
que lescu ne le haubert ne le garantist quil ne luy mecte fer
et fust parmy le corps
Et cil cheit a terre tout estandu
car plus na mestier de mire
Et quant ceulx du chastel uoyent leur cheualier ainsi abatu
si luy en enuoyent incontinant ung autre
pour uenger celuy
qui dist a boort quil se gardast de luy quil le deffioit
et il dist quil le desfie aussi
Lors trait son glayue du corps a celuy quil auoit occis
si luy laisse aller le cheual
et le fier
si fort quil labat a terre
si estourdy quil na pouoir de se releuer