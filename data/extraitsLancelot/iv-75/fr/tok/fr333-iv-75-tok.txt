
Or dit li contes 
que tant demora lancelot . la ou la uieille lot mene 
que il ot passe .ui. semaines. 
Et lors se senti sainz et hetiez et desirranz de porter armes. tout ne fust il encore mie bien gariz. 
si li anuioit li repos. 
por ce 
que il auoit trop longuement geu ce li estoit auis. 
Et il se part de laienz 
et les commande touz a dieu. 
Et la uieille li ot aprestees unes armes bones 
et forz 
et .i. escu tout nuef. 
si se uist en son chemin. 
et acueilli sa uoie apres la uieille. 
Quant il ot cheuauchie iusques. a midi. 
si atainst une damoisele a lentree dune forest. 
qui cheuauchoit a. petit palefroi noir. 
et pensoit trop durement 
et bien paroit a ses iex. 
quele auoit rouges et enflez. 
quele eust plore. 
et il la salue 
quant il laproche 
et elle lui aussi. Damoisele fet il uous me semblez molt corouciee. 
et ie sauroie uolentiers lachaison de uostre courouz. 
Et bien sachiez. 
que ie i metroie uolenters tot le bon conseil 
que ie porroie pour lamor de uous. 
CErtes fet ele il na home el moude. fors dieu. 
qui conseil i poist metre. 
Car ce dont ie sui courouciee. sont .c.m. autres courouciez. 
Ne ce nest mie chose 
ou ie perde seulement Mes tuit li poure gentil home del monde. 
Et tuit li riche de la grant bretaigne et dautres terres. 
En non dieu damoisele fet lanc̃. 
Dont nest il mie de merueille 
se uous en estes courouciee. 
Et ie uous pri 
que uous me dites 
qui ce est. 
Car puis que toutes genz le seuent uous le me poez bien dire ce mest auis sanz mesfet. Sire fet ele ge le uous dirai. 
puis que uous auez tel talent del sauoir. 
et si me merueil ie molt 
que uous nel sauez. 
car touz li mondes le set ia. 
UOirs est fet elle 
que mon courout est de .ii. choses Dune moie sereur 
que .i. cheualier prist lautre ior a force. 
Et dun preudomme. 
qui bien men uenchast 
se il fust uis dusqua ore. 
mes il est mors. 
Et si uous dirai 
comment ie le sai. il fu uoirs 
que quant li cheualiers. 
ot prise ma sereur a force ne rendre 
ne la me uoloit ne por proier ne por donner. 
que ie mesmui a aler a la court le roy artur. 
por fere ma clamor de ce 
que li cheualiers mauoit fet. sanz raison. 
Et quant ie i fui uenue na mie encore .iii. iors si ne trouuai 
qui me respondist de riens. 
car tuit entendoient a plorer et a duel fere. 
et quant ie ui ce. 
si fui toute esbahie. 
Si priai a .i. escuier 
que il me deist por quoi il fesoient tel duel. 
Et il me dist 
que ce estoit por lanc̃. del lac. 
qui estoit mors. 
Et quant ie ui 
que ie ni porroie riens fere de ma besoingne. 
si men parti ier matin dolente et corociee. de la mort au bon cheualier. 
dont touz li mondes aura souffrete. 
Car iames ne sera hom. 
qui ait tel pitie de poures damoiseles 
comme il auoit. 
Si sui trop iriee. 
Car ie naurai ia 
qui me face droit del tort 
que len ma fet. 
Si ne finai puis de plorer 
por la grant pitie 
que iai del preudome. 
et por la perte que gi ai. 
Car sil fust uis 
et il seust le grant tort 
que len 
ma fet il men quersist la ueniance. 
si que ien fusse liee touz les iors de ma uie. 
et ce est ce 
por quoi iai hui tant plore. 
Quant lancelot entent 
que la roine estoit si malade. 
si est molt a malaise 
et sil peust retorner a court sanz cele en 
qui besoigne il est entrez. il retornast por metre la royne a aise. 
Car bien pense 
que cele maladie 
quele a. nest se por lui non. 
Lors dit a cele 
qui la nouuele li auoit contee. Damoisele se uous me uoliez fere. .i. message. ie metroie poine a deliurer uostre suer. 
et cele dit 
quil nest si estrange lieu 
ou ele nalast par couuenant 
que sa suer fust deliuree. Dites moi fet il 
quele part li cheualiers est 
et ge irai. il est fet ele pres dici. 
Or alez dont fet il et ie uous 
siurai.et ele ist hors del grant chemin 
si entre en .i. petit sentier a destre. 
Et lanc̃. 
et la uieille cheuauchent apres tant qil ont bien ale la montance de .ii. lieues englesches. 
Lors uoient desouz eulz une petite ualee 
ou il auoit une tor forte et haute. 
Et la damoisele apela lanc̃. 
et li dit. Sire en cele tour la est ma serour. 
se uous i uolez aler 
et li cheualiers 
dont ie uous ai conte. uous uendrez fet il o moi 
et le me mousterrez 
et naiez mie paor. 
Car ie la uous rendrai se iai sante. 
et ele dit 
que ele doute molt le cheualier. 
et lanc̃. len asseure 
et li dit 
quil la garantira contre touz. cels 
qui riens li demanderont. sire fet ele 
dont irai ge o uous. 
Einssi uont parlant iusques a la porte. 
et huschent a luis tant 
que len leur oeure. 
et il entrent enz et uienent a cheual en la sale 
qui par terre estoit. 
si trueuent li cheualiers 
qui malades gisoit des plaies 
que len li auoit fetes 
et la pucele 
qui sa sereur aloit querant. 
ce seoit seur une colche. 
quant lanc̃. fu laienz. 
si dist a cele por 
qui il y estoit uenuz. ueez uous fet il uostre suer. 
oil fet elle ce est cele 
qui la se siet. 
Et il la prent par la main. 
et li baille. 
et li dit tenez damoisele 
si la menez la 
ou il uous plera. 
quar ia ne trouuerez home si hardi 
qui por li uous arest tant 
comme ie soie o uous. Sire fet ele granz merciz. 
et ie ne uous demant plus. fors 
que uous me conduiez a sauuete. 
Car bien uous estes aquitiez de ce 
que uous mauiez promis alez uous en seurement. 
Car ie uous conduirai la 
ou uous uoudrez 
et il prent la damoisele et la monte deuant soi. 
Et quant li cheualiers malades la uoit 
que leu lenporte. 
si est molt dolenz de ce 
quil ne se puet leuer. 
Car sil fust en son droit pooir. il ne lemmenast mie sanz contredit. 
lors dit a lanc̃. 
Biax sire uous me fetes desreson. 
qui einssi enmenez ma damoisele. 
si ni auez nul droit. 
Certes se ie fusse sainz 
et hetiez uous nen menissiez point. 
Et bien sachiez se ie en puis uenir en lieu uous ne feistes onques chose 
dont uous tant uous repentissiez 
comme uous ferez de ceste. 
Biaus sire fet lanc̃. uous preistes la damoisele a force et outre son gre. 
et aussi 
comme uous a tort len amenastes. 
aussi lenmaine ge a droit. 
et se uous qui diez 
que ie uous face uilanie 
si en querez uostre droit 
quant uous porrez. 
Si mait diex fet il si ferai ge aseur en soiez. 
ATant sen part lanc̃. de laienz. 
Et 
quant il furent .i. poi esloingnie. il demande a la damoisele 
quil portoit. 
qui auoit einssi le cheualier. 
naure Sire fet ele. ge le uous dirai. 
quant il mot prise a force 
si comme ma suer set bien. 
si men menoit par cest chemin 
et ie ploroie molt durement. 
Et tant 
que nous encontrasmes .ii. cheualiers de cest pays. a 
qui il prist pitie de moi. si 
quil se pristrent a lui. 
et li firent les plaies 
dont il gist. 
mes il se desfendi. si bien. 
quil les ocist andeus. 
puis men mena a quel 
qui poine einssi naurez 
comme il estoit dusques la 
ou uous me trouuastes. 
quant il fu descenduz. il se trouua si malades 
quil cuida bien ilec morir. 
si se fist adont colcher. a grant besoing. 
Si ne dist puis gueres mot. 
que tant comme il parla ore a uous. 
quant il uit que uous memmeniez 
si men est bien auenu. 
quil ne me fist chose 
qui me despleust. 
Et quant sa suer ot ce. 
si est tant liee que nule plus. 
TAnt ont ale 
quil uindrent a lentree dun boscheel. 
si trouuerent une meson haute close de roilleiz et de fossez. 
et les .ii. damoiseles descendent 
et dient a lanc̃. 
quil descende. 
mes il dit 
que non fera. 
Car il a trop a aler. Sire font elles 
si ferez por desgeuner uous .i. poi. 
Car nous sauons bien 
que uous ne meniastes hui. 
et il descent. 
et la uieille aussi. 
Et quant il ont mengie et beu lancelot dit a la damoisele 
quil auoit au matin encontree. Damoisele : ai ge fet ce 
que ie uous promis. Sire fet elle oil dieu merci et la uostre. 
or uous pri ie dont fet il. por uostre preu. 
et por le seruise 
que ie uous ai fet 
que uous ailliez a la cort le roi artur. 
Et dites a la royne et a touz ceuls que uous i trouuerez. 
que bien sachent il. 
que lanc̃. del lac nest mie morz. 
Ainz est sainz et hetiez. 
et que uous beustes et mainiastes auec .ii. cheualier. 
qui auoit hersoir beu et mengie auec lui. 
et geu en .i. lit. Sire fet elle ie nen serai mie creue 
se ie nen sui plus certaine. Ie uous di fet il seurement 
quil est sainz et hetiez. 
et bien en poez asseurer madama la roine. 
En non dieu fet la damoisele 
dont ne puis ge faillir a estre riche dame et puissant. 
si tost comme ie aurai ceste nouuele contee a cort. 
Car ie ne dout pas 
que li rois ne me doinst chastel ou cite. 
se ie auant li puis conter ceste nouuele 
que autres. 
et il dit 
que ce li plest mout. 
Tant senpart lanc̃. des amoiseles. 
et monte en son cheual 
si sen uont entre lui et la uieille. 
et errent dus ques au soir. 
que il iurent en une abaye de nonnamis. 
Et lada moisele se par desaseror. 
si tost 
comme lanc̃. sen fu alez. 
et cheual che uers 
quamaalot liee et io 
ieuse.si uunt lendemain aheu re ce uespres. 
et li rois uert mie en la cale a cele heure. 
ainz iert en .i. prael 
qui estoit desouz la tour. 
et o lui estoient pluseurs de ses barons. 
Et ele descent 
et baille son cheual a garder a .i. garcon. 
puis si demande li rois et la royne. 
et len li dit 
que li rois est en son prael. 
et la royne en sa chambre. 
Et ele ua cele part 
ou ele quide trouuer la royne. 
si entre en la chambre 
et trueue la roine 
qui mlert estoit pensiue. 
por lanc̃. 
dont ele ne sauoit ne uent ne uoie. 
Et quant elle la connoist 
si sagenoille deuant li 
et li dit. Dame ie uous aport nouueles de lanc̃. 
quil est sainz et hetiez. 
Et la roine tressaut toute deroie. 
Si li dit. bele tres douce amie. 
comment le sauez uous. Ie le uous dirai bien fet ele. 
LOrs li conte la damoisele 
comment li cheualiers. 
qui sa seror rendue li auoit. 
comment il li auoit dit. 
que la nuit deuant auoit beu et mengie et geu auec lanc̃. 
Et la royne li demande se ele auoit ueu le cheualier. desarme. Dame fet ele oil. 
quar il menia hersoir en nostre hostel. de 
quel facon 
ert il fet la roinc. 
Dame fet cele il iert .i. des plus biax cheualiers del monde. 
et iert .i. poi brunez 
si len dit tant. 
que la roine set bien 
que ce est lanc̃. 
Lors est si liee 
quil na home el monde 
qui conter le uous peust. 
si corut a la damoisele au col. 
si li fet si grant ioie. 
que ele sen merueille toute 
et li dit. damoisele bon uenistes ceste part 
Car onques damoisele ne fist si grant ioie a monseignor 
comme uous li ferez si tost 
comme il uous orra parler. 
et uenez tost a lui. 
car mlert tarde 
que il tarde sache ceste nouuele. 
LOrs lamaine deuant le roy. 
et li fet dire ce 
que ie li auoit conte. 
Et quant li rois lot 
si est merueilles liez. 
Et dit oiant touz ses barons. damoisele uous mauez fet merueilles liez. de ce 
que uous mauez dit. 
Si uous en doing en guerredon celui de mes chatiax 
qui mielz uous serra et plera. 
et cele len chiet as piez 
et li en baise le soller. 
et li demande le chastel de louerreh. 
por ce que nee en audit este 
Et li rois li donne tout erraument. 
Lors commence par laienz la ioie si grant 
que len ui oist pas dieu tonnant. 
si semont li uns lautre destre liez et ioianz. 
mes sor touz et sor toutes est la roine ioieuse 
et liee. 
si garist de sa maladie et amende de ior en ior. 
et reuient en sa grant biaute. 
si 
que se ele ot onques este malade. 
or est plus. 
si rit 
et geue o les cheualiers. 
et nentent mes fors a prier dieu. 
que il gart celui de mescheance por 
qui ele a tant de max souffert. 
Si let ore li contes a parler de lui 
et de la roine. 
et retorne a lancelot. 
Or dit li contes 
que quant lanc̃. 
se fu partiz de la blanche abbaye 
ou i ot la nuit geu. 
que il ot la damoisele enuoiee a court. 
quil cheuaucha liez et ioianz por les nouueles 
quil ot enuoiees a sa dame la roine. 
Car bien sauoit 
qu ele en seroit mlert liee. 
si demande a la uieille 
ou elle le uoldra mener. sire fet elle ia ne le saurez deuant 
que uous i soiez. 
et il en les atant la parole. 
Si ont tant cheuauchie 
que il uindrent en une praierie grant et bele. 
et il fesoit mlert grant chaut si 
comme a feste saint iohan. 
si ont illec trouue desouz lombre de .ii. sycamors. une fontaine bele et clere. 
ou il auoit .iiii. cheualiers. 
et .ii. damoiseles. 
qui orent fait estendre une blanche toaille sor lerbe uert. 
et menioient illec molt enuoisiement. 
Et quant il uoient lanc̃. 
si se lieuent encontre lui 
et li dient 
que bien soit il uenuz. 
si le font descendre por mengier. 
Et quant il ot son hialme 
oste.si leue ses mains et sassiet. 
et il ot eu chaut 
et fu uermeus a desmesure. 
et fu de toutes biautez si garniz. 
que nus ne poist estre plus biax. 
Et por la grant biaute de lui. le commenca a regarder lune des damoiseles. 
qui estoit suer au cheualier. 
et fu encore bone pucele. 
et estoit si bele de cors et de facon. 
que en tout le pays nauoit si bele ne cheualier. 
si poissant 
qui uolentiers ne la preist 
por sa biaute. 
mes elle nauoit talent de nul prendre. 
car onques nauoit ame par amors. 
ne onques nauoit ueu 
ne roy ne conte ne cheualier 
qu ele daignast amer. 
et ele regarda lanc̃. tout a destance 
comme il menia. 
et uit sa bouche uermeille. 
si en a tel enuie. 
quele ne sot 
quele peust fere. 
Car onques mes a son escient dame ne pucele ne uit si bele. ele regarde ses iex 
qui li semblent .ii. cleres esmeraudes 
et uoit son front bel et sa cheueleure crespe et sore. 
dont li cheueul semblent dor. 
et uoit en lui tant de biaute. 
que ele ne quidoit pas. 
que en paradis eust nul si bel ange. 
Maintenant la fiert amors si trenchaument 
quele tressaut toute. 
et li cheualiers ses freres. la regarde 
si la uoit si pale et si morne 
que merueilles li semble. 
si li demande 
que ele a. 
et ele dit 
quele est malade. 
mes ele en garra bien 
se dieu plest. 
Et lanc̃. 
qui ot eu chaut au cheuauchier regarde la fontaine 
et la uoit si bele 
quil len prent grant talent de boiure 
si prent une coupe dargent 
qui deuant lui estoit. si lenple de la fontaine. 
si la boit toute plaine. et trouua leue bone et froide 
ce li fu auis a ce 
quil auoit grant chaut eu. 
si en but outre mesure. 
por ce que il quida bien fere. si 
que aincois quil partist de la table. fu il si malades 
quil quida bien morir. 
et il se pasme de la grant angoisse 
que il sent a son cuer. 
et gist grant piece comme morz. 
Et quant il pot parler. 
et le cuer li reuient 
si dit. 
ha: madame or morrai ie ci sanz rous. molt me semblast ceste mort de bon̾e 
se ie morusse entre uos braz. 
ATant sestent de langoisse 
que il sent. 
si li tornent andui li oil en la teste. 
et gist en pasmoison en au tel maniere 
com sil fust morz. 
Et quant la uieille le uoit 
si destroit 
si commence a crier sainte marie aide. morra 
dont ci en tel maniere li mieldres cheualiers. 
que len sache en tout le monde. 
ha: dame fet li cheualiers 
qui est il 
dont dites le nous. Sire ia est ce misire lanc̃. del lac. li mieudͤs cheualiers 
que len sache el monde. 
mes por dieu metez i conseil 
se uous sauez. 
Car ie quit 
que ceste fontaine 
dont il a beu soit enuenimee. 
et sil moroit en tel maniere touz li mondes ne me garantiroit. 
que ne moIIIe. cisisse. 
quar iames la perte ceisse. 
Car iames la perte ne seroit restoree de lui. 
se il 
Si comme il parloi muert . ent einssi. 
si uoient de la fontaine issir .ii. coloeures grans et hideuses et longues 
qui saloient entrechassant 
Et quant il se sont grant pie ce entrechaciees. 
si rentrerent en la fontaine lune apres lautre. 
ha: sire fet la uielle. 
or poez bien sauoir 
que par ces .ii. bestes la est la fontaine enuenimee. 
dont cist gentilz hom est enuenimez 
lors commence a crier et a braire et a fere li plus grant duel del monde. 
et li cheualiers dit a sa suer. 
ha: bele douce seror lerez uous 
dont cest cheualier morir par uostre desfaute. ia sauez uous bien plus de la force des herbes 
que pucele 
qui soit el monde. 
et denuenimement oster dentor home. ne quit ge pas 
quil ait si sachant el monde. en non dieu onques ne uous ui 
si lente daidier a nul gentil home ore. 
par dieu sire fet ele ge estoie si esbahie. 
que ie ne quidoie pas 
que mon sens li eust mestier. 
mes puis que ie uoi 
que li besomz est uenuz. ie ferai mon pooir de lui aidier. 
lors uet par la praierie. 
et queult herbes teles comme ele quide 
qui li soient bones. a uenim oster. 
puis reuient et les trible o le pont de lespee lanc̃. en la corpe meismes 
ou il ot 
beu.et met auecques criadez 
puis li oeure la bouche. 
et len met enz .i. 
petit.et il les boit si 
comme il puet. 
mes il iert ia si enflez. 
que ses iambes nestoient pas mains enflees 
.que .i. home est gros parmi le piz. 
Quant lancelot a beu ce 
que la damoisele li ot donne. 
si commence a enfler plus et plus. 
et tant 
quil deuint aussi gros comme .i. tonnel. 
Et la damoisele dit a son frere. Sire alez uous en poingnant. 
et aportez o uous tant de robe 
comme uous trouuerez en ma chambre. 
Si coucherons ici cest cheualier. 
Car ie quit bien 
que 
qui orendroit len porteroit 
quil le couuendroit a morir. 
Et li cheualier. saut sor son cheual 
et la damoisele li prie de tost reuenir. 
Et il sen uet tant 
comme il puet del cheual trere. 
Si ne demore gueres quil reuient. 
et fer aporter de robe. chargie .i. roncin. 
et aporte en sa main une fiole 
que cele li ot commande a aporter. 
Et quant reuenuz. 
si uit lanc̃. tel atornez. 
quil ne ueoit goute 
Car ia iert li uenins si montez 
quil auoit le uiaire tout enfle. 
Et la dame fet .i. lit aporter. 
puis i couche lanc̃. 
que ele ot fet desarmer des lors quil commenca a enfler. 
Et quant il est colchiez 
si giete sor li toute la robe 
que ele auoit ileuc. si 
que .i. roucins fust tous chargiez de porter la robe 
qui sus lui estoit. 
puis commande a aporter .i. paueillon 
et le fet tendre sor euls 
por le chaut 
que mal ne li feist 
et li cheualiers demande a sa sereur se ele quide 
que il puist garir. 
Si mait diex fet ele ie ne uous asseur pas. 
Car iai paour 
que cist uenins ne li soit montez sus le cuer. 
mes itant uous di ge bien. 
que se diex done 
que il en eschape sainz et hetiez encor ferra il maint bel cop de lance . 
Einssi demorent deuant lanc̃. iusques apres uespres. 
et cele lot mlert bien couert 
pour suer a angosse. 
et pour la chalor 
quil souffroit li estoit auis. 
que piz li fesoit la chalor que li uenins. 
mes il ne se pooit remuer. ne dire mot. 
Si fu si destroit. 
tot le iour mielz mors 
que uis. 
quar toute langosse 
que home puet souffrir souffroit il 
Mes onques ne fu si atainz 
quil ne pensast plus a la royne a la royne 
que a lui. 
Car il sauoit bien. 
que ia si tost ne sauroit sa mort. 
quele morroit apres lui. 
et ce iert la chose 
por quoi il estoit plus dolens. 
Si fu en tel doleur et en tel angoisse toute ior et toute nuit. 
ne onques ne se torna 
ne ne dist mot. 
ne ne fu descouuerz 
ainz sua tous iors. si 
que onques ne fu tel merueille. 
ne onques cil de laiens ne se colchierent 
ainz furent ades deuant lui. 
Car la damoisele lor auoit desfendu. 
quil ne se remuassent. 
A lendemain entor midi. se commenca lanc̃. a plaindre. et dist. 
ha. diex ceste grant chalor mocit. Sire fet la damoisele encor la uous couuent a soffrir dusques a demain 
que uous serez sainz 
et hetiez se dieux plest. 
et il se test 
que plust ne parole. 
Et ele dit a son frere. Sire se cest cheualier. 
pooie garir. 
ne deuroit il estre miens par raison. 
Et il dit certes oil. 
Car nous sauons bien 
sil en eschape 
que uous laurez gariz. 
En non dieu fet ele ie uous asseure. 
que il sera dedenz .xu. 
ioͬz aussi sainz 
et aussi hetiez 
comme il onques fu plus. 
se diex me done sante. 
lors sont plus liez 
quil nestoient deuant. 
si font metre les tables et mennient. 
Et quant il ont mengie si sendorment deuant lanc̃. 
Car molt auoient ueillie celui iour. 
Einssi sueffrent cele nuit. 
et lendemain entour prime parla lanc̃. 
et dist . damoisele fet il uous mociez 
qui tant me fetes souffrir ceste chaleur. 
uoire : sire fet ele 
si uous em plaigniez uous beneoiz soit ore diex 
qui le pooir uous en adonnez. 
Car par mon chief na encor gueres. 
que ie ne quidoie mie 
qui il iames issist parole de uostre bouche lors oste .ii. coutes pointes 
qui sor lui estoient 
et .ii. couerteurs gris. 
si trueue desenfle le uis et les membres 
Mes il li est si auenu. 
que il ne li est remes cuir sor lui. 
Ne ongles es mains ne es piez 
qui tuit ne li soient cheoit ue cheueul en teste. 
mes il se sent auques alegie de son mal. 
si commande les cheuels a metre en une boiste et a garder les bien. 
Car il les uoldra enuoier a la roine 
por ce que ele croie miex ceste auenture. 
et lenfet son commandement. 
Lors le fist la damoisele .i. poi mengier. 
si le regarde mlert uolentiers 
Car tant li semble biax 
que ele ne cuide pas en .i. an estre saoule de lui regarder. 
si sen tient afole. 
et sen blame mont durement . 
et se claime chetiue 
et dit. lasse 
por quoi le regart ge si uolentiers. 
por ce quil est si biaus et sa biaute que me uault. 
quant il ne men est de miex. 
si fet ele me uault. 
Car li regarz en porte a mon cuer une si grant douceur.et une si bone esperance. 
que de lespoir seulement fusse ge riche 
se ie ne quidasse trop estre deceue. 
mes nous uoions trop souuent 
que les choses nauendront ia si 
comme len les espoire. 
pour ce ne uios ge afermer en lesperance 
qui cel bien mauoit fete. 
Einssi despute la pucele a soi meismes. 
si oppose 
et respont tant 
que lanc̃. ot mengie tout par loisir. 
Et lors commande 
que len face .i. lit. 
et cil si font. 
et ele i couche lanc̃. 
et le cueure legierement por la chalor 
que mal ne li face. 
puis est deuant lui tant 
que ele quide 
que il soit endormiz. 
Et quant ele a grant piece este em pes. 
et ele uoit 
quil se dort. 
si fet touz les autres partir dileuc. 
Car ele ne ueult pas 
quil soit esueilliez. 
lors sasiet deuant li toute seule. 
si commence a penser et a regarder lanc̃. 
Et quant ele se fu grant piece teue 
si dist aussi 
comme fame corociee. Sire mar ui uostre biaute por 
qui ge languis si 
que ie nen porrai eschaper fors par la mort. 
ne ia force derbes ne de pierres precieuses ne men garantira. 
et si le puet len tenir a merueille. 
Car ie quit 
que se ie bien uoloie 
que ien porroie mon cuer retrere. 
mes li pensers seulement mest tant delitables et plessanz. 
que autre uie ne feroit. 
Et ne pour 
quant cist pensers mest uenuz ie ne sai dont. 
Car onques nauoie ame par amors. 
si me auoient requis maint haut home. 
que ie nen daignoie escouter. 
et or uous aim tant durement 
que ie nen puis mon cuer oster. 
ainz me ueul miex morir 
que oster len onques mes damoisele nama tant cheualier. 
Et ne porquant ie uous ai tant serui. 
que ie ne croi pas 
que uous mosissiez uaer uostre amour 
se ie la uous requeroie. 
si la uous requerroie ie auant 
que gen morusse. 
se ie a ce estoie uenue 
mes ia se dieu plest ni uendrai. 
Car ie prendrai meilleur conseil. 
si ni baierai iames. 
Ainz uous lerai. 
Car ie sai bien 
que uous ne daigneriez amer si poure damoisele comme iesui. 
Einssi la damoisele dit. 
si 
si 
et orendroit lanc̃. 
et en iert fors. 
si fet orendroit mare chiere. 
et puis est liee. 
si se rasiet 
et regarde celui por 
qui amor ele ne puet durer. 
Car ele laime uoille ou non. 
si en est mlert correciee. 
et maudit leure 
que cist pensers li uint 
dont ele se tient si fole. 
si a tant este deuant lui 
que il sesueilla. 
si la regarda. 
et uit 
que ele ploroit molt tendrement. 
et il en est si dolenz 
quil tressaut touz de mal talent. 
et dit. 
que est ce damoisele 
qui est tant hardiz 
qui deuant moi uous osa correcier. sire fet ele ne uous chaut. 
Car ie ne me plaing de nului. 
Car nus ne mefet mal fors mes cuers. 
qui na mie quanquil uoudroit. 
Et il en let la parole atant. 
Mes toteuoies il ne li est mie bel de ce 
quil lauoit correciee. 
Et ele essuie ses iex. 
et se poine de fere la plus bele chiere 
que ele puet lors entra laiens li cheualier. 
qui freres estoit a la damoisele. 
si demanda a lanc̃. 
comment il li estoit. 
et il dist bien dieu merci. 
Car il sera partens gariz si 
comme il quide. 
Endementiers quil parloient enssi uindrent a luis del paueillon .ii. cheualiers armez et une damoisele auec euls. et demandent 
se len les porroit laiens hebergier 
car bien en iert tens. 
Et li cheualiers. saut auant 
et dit 
quil descendent. 
Et que bien soient il uenu. 
quar il serout bien hebergiez sil estoient encor plus. 
si fet tendre .i. autre paueillon desoulz les sycamors. 
Et quant li dui cheualier. 
et la damoisele sont descendu et desarme. 
si sassient por eulz reposer. 
et li hostes lor demande 
dont il sont. 
et il dient 
que il sont de la meson le roy artur. 
Et que alez uous fet il querant. 
Nous alon fet il querant monseignor lanc̃. del lac. 
Et quant cil lentent. 
si ne lor ueult pas ensaignier. deuant 
qui il sache 
sil uoldra parler a euls. 
quar en nule maniere il ne uoudroit fere chose 
dont il se couroucast a son escient 
et lors uient a lui la 
ou il gisoit 
si li dit. Sire caiens a .ii. cheualiers. 
qui sont de la meson le roi artur. 
et uous uont querant si 
comme il dient. 
si parleroient uolenters a uous. 
se il uous plesoit. 
or me dites 
que uous uoulez 
que ie uous en face. 
ou que ie uous ceile. 
ou 
que ie uous ensaigne. 
Or leur demandez fet lanc̃ 
.qui il sont. 
et puis le me reuenez dire. 
Car tiex pueent il estre 
que ie parleroie uolentiers a euls. 
Et tel pueent il estre 
que ie ne uoudroie en nule maniere 
quil me ueissent en tel point 
comme ie sui. 
Et cil sen reuient a euls. 
et leur demande 
qui il sont. 
et li uns li dit 
quil a a non boors. 
et li autre lyons. 
et sont freres. 
et il sen reuient maintenant 
et li dit. a lanc̃. 
Et quant il entent 
que ce sont si cousin. 
si a trop grant ioie 
et dit. 
ha: biaux amis fetes les uenir auant. 
car ce sont li dui home del monde 
que ie plus aim. 
Lors les amoine li cheualier. auant. 
et lanc̃. les salue. 
si tost comme il les uoit uenir. 
Et quant il le conuoissent 
si ont si grant ioie. 
que nus nel uous sauroit dire. 
si lacolent et baisent. 
mes il sont mlert espoente de ce 
quil le uoient si deshetie. 
si li demandent 
sil emporra garir. 
et dient 
que oil se diex plest. 
si lor connte sauenture 
comment ele li estoit auenue. par leue 
qui iert enuenimee. si 
que a poi 
quil na este mort. et sanz faille 
si fust il. 
se ne fust la damoisele 
quil auoit gariz de lenuenimement. 
si sen commencent a seigner. 
Car de tel auenture nauoient il onquis mes oy parler. 
Et de la cort fet boort sauez uous nules nouueles. sire fet il. hui a .uiii. iors. 
que nous em partismes. 
Si uous di por uoir 
que nous lessames le roi 
et les barons mlert corociez por uous 
Car il quidoient 
que uous fussiez mors. 
et toute la court en est si troublee. 
que il ni a celui 
qui ost ne rire ne iouer. 
Et il regarde tout entor lui 
Car il ne uoloit 
que nus loist. 
Et quant il uoit 
quil na laiens fors 
que euls .iii. 
si dit a lanc̃. Sire ma dame la royne sueffre grant duel por uous. 
et lors li conte la uie 
quele moine. 
et comment ele est acouchiee au lit. del duel 
quele en a. 
et le duel que ele fist 
quant el se departi dels. puis li baille lanel 
que ele li ot baillie 
por doner lui. si tost 
comme il le uerroit. 
et li dit ce 
que ele li ot commande. 
Lors prent lanc̃. lanel 
et le regarde. 
et conoist bien 
que ce est il. 
lors commence a plorer mlert tendrement. 
et dit. 
biaus dolz cousins cestui commandement. 
ne porroie ie mie fere se ie lauoie iure. 
Car ie sui si malades 
que ie ne porroie encore cheualcher. en nule maniere. 
quant ie serai gariz. 
si me couuiendra il aller en la besoingne a ceste dame. 
ou ie sui meuz. 
et por ce couendroit il ou uous ou lyon 
que uous retornissiez a cort. 
et deissiez a madame mon estre. 
et li contissiez ceste auenture 
qui auenue mest nouuelement 
et ele uous en croira miex 
que nulz 
qui aler i peust. 
Et por ce que ele soit plus certaine de ceste auenture derraine. li porterez uous. les cheuels de ma teste. 
que ie ai fet metre 
et estoier en une boiste por porter les li. 
Cele nuit furent bien serui. 
Car li cheualiers les aesa de son pooir. 
Et lendemain par matin. prist boors congie a lanc̃. 
Car il ne pooit plus demorer. Mes aincois. 
quil fust montez li dist. Sire ie uous ai mlert plus mesfet 
que uous ne quidiez. 
En quoi fet lanc̃ ie le uous dirai fet il. uous souient il de celui 
qui deuant uous mener en uoloit la royne 
et uous ioustastes a lui. 
et labatistes. 
oil fet lanc̃. 
Sire fet il ce fui ge 
qui mener len uoloie. 
et qui ioustai a 
uous.Mes bien sachiez 
que ie ne uous connoissoie pas. 
Et di tant 
comme gentis uous crie ie merci. 
que est ce fet lanceł. fustes uous ce. 
En non dieu trop grant outrage feistes. 
qui en si haute dame meistes main 
si en eussiez bien desserui la uie a perdre. 
si uous desfent 
que iames ne faciez tel outͣge. 
car bien sachiez 
que ie uous en seroie anemis mortiex. 
Et il li iure 
que il li couenoit a fere malgre sien. 
Et li conte 
comment il lauoit acreante. 
et li dit 
que iames ior 
que il uiue ne sera de riens contre sa uolente. 
ATant se part boors de laiens 
et les commande touz a dieu. 
Et sen uet auec la damoisele 
qui len maine a la dame de Galuoie. 
et lyon le conuoie 
puis sen retorne a lanc̃. 
Et quant il le uoit si li a dit. 
que il len conuient aler a cort por sa dame reconforter. 
Si a fet ataindre la boiste 
ou si cheueul estoient. 
si li baille et dit. 
que si tost comme il aura este a court 
que il reuieigne a lui. 
por sauoir 
comment il amendera. 
Et lyon prent laboiste 
et la mes en son sain. 
et fet aporter ses armes. 
Et quant il est armez simonte en son cheual 
et se part de laiens. 
et erre tant par ses iornees 
quil est uenuz a cort entour heure de prime. 
et li rois iert celui iour alez chacer. 
et la royne estoit uenue del moustier. si seoit a une fenestre par deuers les loges. 
et regarde enmi la court. 
si le connoist aus armes 
et a molt grant ioie. 
Car ore set ele bien 
que il li aporte nouueles de celui 
que ele naime mie mains de soi. 
et ele entre en ses chambres 
et fait hors aler ses damoiseles. 
Car ele uelt laiens estre priueement. 
QUant lyons fu descendus 
si de manda ou il porroit trouuer le roy. 
et len li a dit 
quil est el bois a grant compaingnie de gent. 
et ou porrai ge fait il trouuer madame la Royne. 
par foi font il elle est orendroit entree en sa chambre. 
Et il sadrece cele part 
et entre enz. touz armez fors de son hialme. 
si la salue de par lanc̃. 
Et quant ele leuoit 
si li cort les braz tenduz. 
et li dit 
que bien soit il 
uenuz.et comment le fet lanc̃. fet ele. Dame: fet il bien dieu merci: selonc les auentures 
qui li sont auenues 
puis que uous ne le ueistes 
Comment fet ele: nest il sainz et hetiez: Dame fet il nenil: pas si bien 
comme ie uolsisse: 
par foi fet ele uous dites merueilles. 
Car il na encore gueres. 
que une damoisele uint caienz 
qui nous dist 
quil estoit sainz et hetiez. 
or si a puis este malades : Dame fet il uoire. si durement. 
que a poi 
quil na este morz. 
Lors li conte 
comment lanc̃. ot este enuenime 
et par quel achoison. 
Et comment il fu si enflez 
que il cuida bien a morir sanz confession. 
Et mors fust il sanz faille 
se ne fust une damoisele 
qui de lui se prist garde. 
et tant fet il sen est entremise 
quil est gariz de tout le uenin. 
QUant la roine ot ceste auenture. 
si en est si esbahie 
quele ne puet mot dire dune grant piece. Dame fet lyon encor me merueil ge plus. 
Car cout le cuir li est cheuz et les ongles des mains et des piez 
et tuit li cheueul. 
Et ele se recommence a seignier. 
Et il li redit. Dame fet il. 
por ce que uous creez miex 
que ce soit uoir. uous aport ge ses cheuels en une boiste dyuoire uoire fet ele : ia diex ne mait 
se ie ne uous en sai meilleur gre. 
que se uous meussiez done .C. marz dor. 
Lors le fet desarmer a .ii. escuiers. 
Et quant il est en pur le cors. 
si oste la boiste de son sain 
et la baille a la roine 
et dit dame tenez. 
uesci la boiste 
que mes sires uous enuoie. 
Et ele oeure la boiste maintenant. 
et quant ele uoit les cheueuls. 
si la commence a besier et a metre a ses iex. 
et en fait autressi grant ioie 
comme se ce fussent li cheueul daucun cors saint. 
Tout le ior demora laienz lyonel. 
aueuc la roine 
Et quant uint deuant souper 
si uint .i. escuier a la roine 
et li dist. Dame misires ne uendra huimes. 
Car il est remes el bois. 
si ne uoloit mie 
que uos fussiez a malese de lui. 
Et por ce uous mande il 
que uous soiez liee et ioieuse. 
et que uous teigniez. 
Aussi grant court 
comme sil i fust. 
Et ele dit 
que si fera ele. 
puis dit a lyon biaux et douz amis. 
quel conseil me dorrez uous. Dame fet il de quoi. 
Certes fet ele. ie ai tel talent de ueoir lanc̃. 
que onques ne desirrai tant a ueoir nule riens el monde. 
Si cuit bien 
que ie morrai se ge nel uoi par tens. 
si le uoldroie ueoir 
et auoir en tel maniere 
sil pooit estre 
que li rois ne li autre baron ne le seussent fors moi et uous. 
par foi fet il ie uous ensaignerai bien 
comment il uendra A uous si 
que nus nel saura fors que uous .ii. priueement. Dites fet cle. 
et ie le ferai a uostre los. 
par foi fet lyon li miex 
que gi uoie. 
si est 
que uous priez le roy 
que il face crier 
.i. tornoi ement as octaues de la magdalaine. 
si y asembleront li cheualier. de toutes pars. 
si ne porra estre 
quil ni uiengne grant gent. 
Et quant il seront assemble 
et li tornois sera pleniers. 
Nos y uendrons en tel maniere entre moi 
et lui. 
que ia nus ne uous connoistra. 
et einssi le porroiz 
et ueoir et auoir a uostre uolente. 
Et por ce que len sen apercoiue encor mains; uous proie ge 
que ia dedenz celui terme ne parlez 
que uous en aiez oy riens. 
par foi fet ele non ferai ge. 
Einssi sacorderent a une parole. 
et ioent assez 
et gabent toute la nuit. lendemain uint li rois del 
bois.et quant la roine le uit 
si li ala a lencontre 
et li dist 
que bien soit il uenuz. 
Et il uet oir messe. 
apres disgner 
quant les tables furent leuees dist la roine au roy. Sire. il me poise mlert de monseignor gauuain. et de ses compaignons. 
quil ne seuent nouueles de lanc̃. 
qui auantier nous furent aportees par la damoisele. par dieu fet il ge uoldroie 
que il les eussent oies. Ie uous dirai fet ele. 
que uous feroiz. il a grant tens. 
que en cest pays not nul tornoiement 
Si en fetes .i. crier as octaues de la magdalame. 
et soit feruz es prez de kamaalot. 
Et ie croi uraiement 
que se lanc̃. 
en ot parler il y uendra. 
et aussi feront tuit li autre 
qui en la queste sont entre. 
Et li rois dit 
que ele a bien dit. 
Car se diex li ait aussi en auoit il grant talent. 
Lors enuoie par tout le pays 
et fet mander la nouuele del tornoiement. et a quel terme il sera et en quel lieu. 
Et la royne uient a lyon. 
et li dit. 
or uous em poez aler 
quant uous plera 
car iai molt bien fet ce 
que uous me deistes. 
et saluez moi uostre seignor dautant de saluz 
comme len porroit penser. 
et li dites 
quil ne lest en nule man̾e 
que il ni uiengne. 
Et il dit 
que ce fera il si bien 
que ia nen deura estre blasmez. 
Si prent ses armes 
et sem part si sagement 
que nus nel connoist. 
et erra tant 
quil uint la 
ou lanc̃. gisoit malades. 
Si auoit desouz les sycamors tenduz .iiii. paueillons. 
QUant lyons fu descendus desarmez. 
si uient a lanc. 
et le trueue assez malades. il li demande 
comment il li 
est.par foi fet il ie ne gariz mie bien. 
Car la pucele 
qui de moi se prenoit garde est si malade. 
que ele ne leua del lit .iii. iors a. 
et parce me uet il si mauuesement. Sire fet il ce poise moi mlert. Mes quant amender ne le puis a souffrir le me couuient. 
et atendre la uolente damedieu. 
Lors li conte ce 
que la roine li mandoit. 
et li tornoiemenz 
qui est criez as octaues de la magdolaine. 
Et il conuient a fine force fet il 
que uous i ssoiez. 
Car por uous seulement ueoir la fet la roine crier. 
Ha: diex fet il. 
pour quoi la fet ma dame. ia sui ge encore si malades 
que nulz plus. 
et li termes est si pres quil ni a pas plus dun mois. 
si ai mlert grant paour 
que ie ni puisse uenir a tens. 
Et meesmement por la besoingne a ceste dame 
quil me conuient mener a chief 
aincois que ie puisse retorner. 
Lors se commence a plaindre et a doloser de sa maladie. 
Et lyons uient a la damoisele 
qui gisoit en lautre paueillon. 
Et 
quant ele le uoit uenir 
si li est auis que ce soit lancelot. 
Car il li resembloit assez miex que nulz autres. 
Et sil ne fust .i. poi loing de lui mendres. 
a poine conneust len lun de lautre. 
Et quant ele le uoit uenir 
si commence a plorer trop durement. 
Et il li demande 
comment ele le fet. 
Et cele 
qui tant est esprise damors 
que nule plus. dit 
que ele 
se muert. 
si men poise fet ele plus pour autre 
que por moi. 
Car en ma mort perdra li mondes li meilleur cheualiers. 
qui uiue. 
que ge rendisse sainz et hetiez se ge poisse uiure longuement. Damoisele fet lyons 
comment uous auint cist maux. 
sire fet ele ge nel diroie 
ne a uous ne a autre. 
Mes touteuoies dites a uostre seigneur 
quil socit. 
et autre por sa biaute. 
que mal fust il onques si tres biaux. 
Lors commence a fere trop grant duel. 
Et dit coiement au plus bas 
que ele puet. lasse mar ui sa biaute 
que tant conuoite. Lyon entendi bien ceste parole. 
et bien sot 
qu ile uolt dire. 
Mes onques ne fist semblant 
quil leust oie. 
si li dit 
quil li dira bien ce 
quele li mande. 
si sen uoloit aler 
quant ele le rapele 
et li dit. 
Biax sire dites a uostre seignor 
quil morra dedenz .uiii. iors. 
se il ne prent autre conroi de soi. 
Et ce sera molt grant pechie. 
se il par sa defaute se lesse morir. 
Lors uient lyon a lancelot. 
et sassiet deuant lui. 
et li demande 
comment il se sent. par foi fet il ie sui molt malades. 
Si me semble 
que ie ne faz se empoirier non. 
Si estoie ge auques malades gariz 
quant la pucele acolcha malades 
qui de moi se prenoit garde. 
Et lyon li conte ce 
quele li auoit dit. 
Et il en deuient touz esbahiz. 
Car bien connoist la senefiance des paroles. 
Et Lyon li dist. Sire 
que uous ualt le celer. uous poez uiure 
ou morir se uous uoulez le sai bien 
que la pucele uous aime tant 
que fame nama onques plus home 
et par uous est ele au lit. 
si sai bien 
quele morra se uous ne lasseurez de uostre amour. 
Et por ce uous lo ge 
que uous aiez conseil 
que ele soit saluee de mort. 
et uous dautre part. 
ou autrement uous estes mort andeus 
Si sera grant domage de li. 
car trop est bone pucele 
Et pour uous qui estes li mieldres cheualiers del 
monde.Certes fet lanc̃. il nest riens 
que ie ne feisse sauue lonneur madame. 
pour sauuer la uie a la pucele. 
Car trop est bele et sage et uaillant 
et si le deuroie fere par reson. 
Car sanz faille ele ma sauuee la uie. 
et plus a ffet por moi 
que onques damoisele ne fist pour home. 
mes sus ceste chose 
quele requiert a trop grant desfens. 
Car pour nule mesestance. 
qui a mon cors poist auenir ne fausseroie ge a ma dame. des amors 
que ie li ai promises. 
Et por ce ne sai ge que dire. 
Car en nule maniere ge ne li feroie menchonge entendant. 
Car en toutes manieres 
ni a ele este si loiaux 
et si uoir disant 
que nule plus. 
Et por ce ne li mentirai 
ge ia se dieu plest. 
OR me dites fet lyon. 
amez uous mlert ma dame la royne. 
oil fet il plus 
que moi meismes. 
Dont ne feriez uous mie uolenters a uren escient chose 
qui li despleust. 
Non uoir fet il. 
Ge uoldroie miex estre ocis. 
Et est il riens fet lyon 
que uous ne feissiez 
pour garantir la de mort. 
Nenil uoir fet il. 
Et se uous moriez par cele auenture fet lyon. 
que cuidiez uous qe ele feist. 
Ge sai bien fet il 
que ele en morroit. 
Car ele naimme mie mains moi 
que ie faz li. Dont uous moustre ie fet lyon par reson. 
que se uous uaez a ceste pucele uostre amor. uous amez miex la mort ma dame 
que sa uie. 
Et si uous dirai comment. Uous ueez bien 
qui uous estes a la 
mort.se ceste pucele ne uous en garist. 
Ne ele ne uous puet garir 
se uous del mal 
que ele que ne lasoagiez. 
Ne ele nest malade se por uous non. 
Einssi la poez uous garir 
et uous par li. 
Et se uous ce ne uolez faire ele morra. 
dont ce sera li graindres domages 
qui onques auenist a nostre tens. 
Et quant uous serez ore mors 
et par uostre mauuestie. 
et madame la royne lorra dire 
puis que ele uos aimme tant. ie sai uraiement 
quele en morra. 
Et einssi en ocirez uous .iii. uous et madame la rayne et ceste damoisele. 
Dont lem porra bien dire apres uostre mort. 
que uous aurez fet trop grant desloiaute. 
Car par uous seroit morte la plus bele dame del monde et la plus haute. 
et si ne lauroit pas deserui. 
Et la plus bele pucele del monde 
qui une foiz uous auoit rendue la uie. 
et or li rendriez tel gerredon. 
que por la uir li rendriee lamort. 
SUant lanc̃. entent ceste parole. 
si nen set que dire. 
Car resons et droiture le semont a fere la uolente la damoisele. 
Si doute la mort 
dont il ne puet eschaper ce set il bien se cele ne len garist 
qui por lui se muert. 
et dautre part 
sil li otroie samor il a paour 
que la royne ne le sache: 
por ce ne set il 
que fere. 
ou la damoisele amer. 
ou uaer lui samor. 
Lors dist a lyon tout em plorant. biax dolz amis 
Car me conseilliez 
que ie porrai fere de ceste chose Sire fet il li conseulz est touz pris. Il couient 
que uous faciez la uolente a ceste damoisele. 
ou uous estes mors. 
Ha : diex fet il; 
comment porra ce estre 
que ie fausserai damors enuers ma dame. 
Mes comment porra ce estre fet lyon. 
que uous faciez chose 
dont ele muire 
qui ne la mie desserui. 
Et ceste pucele 
que uous deuriez garder en touz liex ociez. 
Certes il nest nus 
qui de traysons ne uous poist apeler 
se uous le fesier. 
Et il se test 
car a ce ne set il 
que respondre. 
Certes fet lyon. il couient 
que uous de ceste chose faciez a ma uolente. 
Et il se test. 
si ne dit mot. 
ainz pleure molt tendrement et maudit leure 
que il fu nez: 
quant il est a ce menez. 
que il li couient fere autre chose 
que son plesir. 
Et quant il a grant piece plore. 
si dit a lyons. Biaus amis il est einssi 
que ge sanz le congie ma dame nen feroie riens. 
ne por mort ne por uie. 
Si couient 
que uos mouoiz orendroit 
sanz plus atendre a aler a court. 
et contez a ma dame mon estre. 
Et li dites 
que ie sui morz outreement 
se ge ne faz la uolente a une pucele. 
Et 
si li dites 
que sil li plest ge uiurai. 
et sil li plest ge morrai. 
Par foi fet lyon gi alasse uolenters. 
mes ie uos uoi si ataint . 
que ie ne croi pas 
que uous fussiez tant uis 
que ge reuenisse. 
et por ce couient il 
que uous prengiez hastif conroi de uous. 
ATant sem part lyon del paueillon. 
et uient a la damoisele. 
qui molt estoit deshetiee. 
et la salue de par lanc̃. 
et li dit. Damoisele misires uous mande 
que uous lauez une foiz gari de mort. 
si uous en doit tel gerredon 
comme de rendre la uie. Mes se uos de la maladie ou il est. le poez metre hors. il uos promet 
que desormes poez fere de lui 
comme de uostre cheualier. 
et de uostre ami se il uous plest. 
quant la pucele ot ceste parole 
si est si liee 
quil li est bien auis 
que ele tiengne dieu entre ses mains. 
Si li dit tout en sozpirant. 
Biau sire: est il donc uoirs 
quil me mande ceste nouuele. Damoisele fet il oil. 
Dont sui ge fet ele beneuree. 
Car or aurai ge 
quanque ge desirrai onques en ma uie ne desormes ne me tendra maladie. 
Car tout passe la ioie 
qui au cuer me touche. seulement de loir. 
Lors se lieue en son seant . 
et uest sa chemise. 
et sappareille au miex 
quele pot. 
puis uient deuant lanc̃. si acesmee 
que molt estoit bele a ueoir. 
Et lyons fu ia montez sus son cheual. toz desarmez fors de sespee. 
et ot robe de cendal cote et mantel. 
et entre en son chemin 
por aler a cort 
Et sen uet si grant erre 
comme il puet del cheual trere 
Et la damoisele fu uenue deuant lanc̃. 
qui gisoit malades. 
et quant il la uit uenir 
si li fist la plus bele chiere que il pot. 
et li dit ma damoisele bien soiez uous leuee. 
Certes de uostre uenue auoie ge mlert grant mestier. 
Car ge sui malades et dechetiez. plus 
que ie ne sueil. 
Si uos pri 
que uous metez poine en moi tant 
que ge soie gariz par conuenant 
que ie soie uostre cheualier. a touz les iors de ma uie 
Et cele dit 
que ele ne demande autre chose. A 
Ces paroles entra laienz li cheualiers 
qui freres estoit a la damoisele. 
Et quant il la uit auec lanc̃. 
si en fu mlert liez. 
Car il quidoit 
que ele se geust encore: 
et ele commande a aprester a menger a lanc̃. 
et deuise quoi. 
si i met si grant entente. 
quil dormi 
et reposa toute la nuit. 
Et lendemain se senti plus legier. 
que le ior deuant . 
et ele li ot apareillie .i. laituaire merueilleus 
que ele li fist user. 
puis li oinst les temples et les braz. et il sendort 
maintenant conques ne sesueilla deuant uespres. 
et quant il sesueilla 
si se troua molt alegiez de son mal. 
Et ele li demande 
comment il li est. 
et il dit bien dieu merci. 
Car ge cuit par tens estre gariz. 
et il en est molt liee. si le fet un poi menger 
por la teste 
quil auoit uoide. 
puis se rendort 
ne ne sesueilla deuant au matin. 
et quant il fu esueilliez 
si regarde parmi luis del paueillon. 
Et uoit lyons 
qui reuient les granz galoz. 
et auoit tant son cheual esperonne 
quil iert el sanc iusques au gros des iambes 
et quant il est pres si descent. 
et uient a lanc̃. 
si le trueue tout seul. 
Car encore se dormoient 
et li un et li autre. 
Et quant il est uenuz deuant lanc̃. 
si li demande les noueles de sa dame la royne. Sire fet il ele uous mande plus de 
.C.m saluz et uous mande 
se uous onques lamastes. 
que por uous deliurer de mort 
et li aussi faciez la uolente a la damoisele. 
et se uous ce ne fetes uos auez samour perdue. 
Et il dit 
quil en fera tant 
quil nen deura de sa dame estre blasmez 
ne de la pucele estre haiz. 
Et comment uous sentez uous fet lyon. 
par foi fet il ie me sent si sainz dieu merci. 
que ie porrai par tens cheualchier au mien quidier. 
CElui ior auint apres disner. 
que lanc̃. fu remes tous seulz el paueillon. 
fors de la pucele 
qui gari lot. 
et il fu assis en son lit 
et la commenca a regarder. 
si la uit de si grant biaute 
et tant li plot 
que sil namast la royne de si grand amor. il ne se tenist pas 
quil ne feist la uolente a la damoisele. 
mes il laimme si loiaument 
quil ne li fausseroit en nule maniere. 
Et cele qui uoldroit 
quil li eust otroiee samor. Li dist. Sire ge uous ai gariz de mort dieu merci. 
or si uoil que uous me tenez mon conuenant 
et il li demande 
quel couenant il y a. 
parfoi fet ele ce uous dirai ge bien. il est einssi 
que ge uous aim des lors 
que ie uous ui premierement durement 
que onques pucele nama tant cheualier. 
et bien y a paru. 
Car por uous ai ge este pres de la mort 
ne ia nen eusse se la mort non. 
mes uous me mandastes 
que uous seriez a touz iors mes cheualiers et mes amis. 
Et par ceste parole fui ge toute asoagiee 
si me leuai erraument 
et uing a uous. 
et mis en uous tel poine 
que touz estes gariz et respassez dieu merci. 
Or si uos apel de couenant. 
et uoil 
que uous me creantez 
que desormes serez mes loiax amis. 
et namerez autre de moi. 
tant comme uous truissiez en moi foi et loiaute. 
Quant lanc̃. entent ceste parole 
si pense .i. petit etdit. 
Certes damoisele il est uoirs 
que tant auez fet por moi 
que bien doi estre uostre cheualier et uostre amis. 
Et ge le serai uolentiers. 
Car se ge de ce uous escondisoie mauuesement auriez emploie ce 
que uous auez fait en moi. 
Si uous di loiaument 
quil na damoisele el monde 
que ie tant ain. 
comme ge fai uous. ne namerai iames au mien escient. 
Mes ce que uos me desfendez. 
que ge autre de uos ne tiengne a ma dame 
et a m amie me desconforte molt. 
Si uos dirai 
comment il est. 
ne onques mes ne le dis a home ne a fame. il est uoirs 
que iaim en tel lieu 
ou ia ne fausserai. 
ainz amerai si loiaument 
que ia por mort ne por mescheance 
qui auiengne nen partira mon cuer. 
Et se ge bien len uoloie oster ue porroie ge. 
Car ma uolente y est si enracines. 
que ge nauroie mie pooir de loster. 
Car mes cuers y est en dormant et en ueillant. 
Et mes pensers y est nuit et ior. 
Et mes espariz nentent fors a li. 
Mi oil ne regardent fors cele part. 
mes oreilles ne pueent oir bone parole fors de li. 
Et que uos diroie ge mame 
et mon cors. 
et mon oir et mon ueoir sout tuit a li. 
Et enssi sui ge del tout a son plesir. 
qui ie ne puis riens fere de moi. 
ne plus 
que li sers puet fere autre c̶ chose 
que ses sires li commande 
Et sor ce ne uous sai ge 
que dire. 
se uos ne le me dites. Sire fet la pucele uous auez dit 
comme loiaux cheualiers 
et que preudom. 
et si sai bien 
que uous ne me uoldriez mie deceuoir. 
Si uous en sai bon gre. Mes touteuoies puis que uous estes li mieldres cheualiers del monde. 
Ne uous quiterai ge mie. 
si legierement ainz uoil 
que uous me tengniez mon couenant enssi 
comme ge uos dirai. Ie sai bien 
que uous amez si haute dame et si uaillant. 
que a poine uos abesseriez pour amer une 
si poure pucele 
comme ge sui. 
Et certes ge nel di mie. 
por ce quil dit pucele el siecle 
qui fust digue de uous amer. 
Et porce ne uous di ge mie 
que uous contre uostre uolente mamez. 
Si uous dirai 
que uous feroiz uous amez haute dame bien le sai. 
dont uous mesferiez molt. 
se uous a autre doniez uostre 
amour.Mes se uous a pucele la doniez sauue lamor 
que uostre dame a en uos. Nus ne uous en deuroit blasmer. 
et il dit 
que ce ne porroit fere nus hom. 
si porroit fet ele bien: 
et si uous dirai comment. 
Il est uoirs fet ele. 
que ge uous aim. en autre maniere conques fame nama homme. 
Car amor dome 
et de fame uient par charnel assemblement. 
dont il couient 
que uirginitez soit corrompue. 
mes de nostre amor ne sera ia uirginitez maumise. 
Ainz la garderai en tel maniere 
comme ge uos dirai. touz les iors de mauie. uous me creanterez en 
quel que lieu 
que uous me trouerez desormes me tendrez por uostre amie. salue loneur uostre dame. 
Et ge uos creanterai 
que iames ior 
que ie uiue namerai autre de uous. ne a home ne toucherai charnelment. 
ainz me tendrai a uous en tel maniere . 
que en touz les liex 
ou ge uendrai me reclarerai de par uous 
comme de par mon ami. 
Et einssi ne fausserez uous de riens a uostre dame. 
Car uos me porrez amer 
comme pucele 
et li comme dame. 
Si porrez garder loneur de lune et de lautre. 
Comment fet il porroit ce estre 
que uous de charnel assemblement uos gardissiez. 
qui tant estes bele et auenant. 
et trouerez encor tant de preudomes 
qui a fame uos demanderont. 
Sire fet ele ge men priserai mielz 
Et mlert me plera miex 
se ge por amor de uous gart mon pucelaige a touz les iors de ma uie. 
que 
se ge estoie dame de la plus riche terre del monde 
Car ge ne men porroie consirrer por nul 
si uaillant home 
comme uous estes. 
Et sachiez que tout einssi 
comme ge le di le ferai ge desormes. 
EInssi lessierent celui ior et toute la semaine. tant que lanc̃. fu gariz 
et uient au cheualier. 
qui auoit a non Carmadan. 
et le mercie mlert de ce 
quil li auoit fet. Sire fet il. si mait diex. ge ne fusse mie si liez por le meilleur chastel 
que li rois artur ait. 
comme ge sui de ce 
que uous estes gariz. 
si men est grant honeur auenue 
quant tant auez demore en mon hostel. 
Biax sire fet lancelot. 
ge men uoudrai demain aler. 
Si uous demant congie. Sire fet il. 
et ge le uous otroi puis quil uous plest. 
Car outre uostre uolente ne uous retendroie ge mie. 
et alez uous en fet il 
que nostre sire diex uous conduie. en quel lieu 
que uos irez.diex le face fet lanc̃. 
CEle nuit fist li cheualer plus grant feste 
quil nauoit fet deuant. 
Au matin 
quant lanc̃. fu leuez. la pucele uint a lui. 
Et quant il la uit 
si li dist. bele douce amie bien puissiez uos uenir. Ie men uoil aler a uostre congie. Sire fet elle : uous sauez bien les coueuances 
qui sont entre moi et uos. 
Et ge ne sai 
quant ge uos uerrai mes. 
Et por ce uos demande ge .i. de uos ioiaux 
que ge puisse garder por lamor de uous. 
quant uous en serez alez. si que ie uous en aie plus en remembrance. 
Certes damoisele fet il uolenters. 
Lors prent une seue ceinture a membrez dor. 
quil auoit ceinte. 
que la royne li auoit donee. 
et dit tenez damoisele. sachiez 
quil na el monde dame ne damoisele a 
qui ge la donasse. 
et cele len mercie molt. 
si la prent liee et ioieuse. 
puis li done .i. fremail dor. 
et li prie que il le port a son col. por amor de lui 
et il dit 
que si fera il uolenters. 
lors demande ses armes. 
et len li aporte. 
Et quant il fu armez bien et bel. 
si prent congie a touz cels de laienz. 
puis monte en son cheual. 
et sen part entre lui et lyonel. et la uieille 
qui les maine tant amont et aual. 
quil uindrent au chastel. 
que li .u. frere tenoient. 
qui li dux karles leur pere gerreoient. 
Cil a 
qui gaeħ aidoit. 
Et quant lanc̃. uint. il auoient ia perdue toute lor tre. 
ne mes .i. chastel 
dont il nosoient issir. 
et a la derreniere bataille auoient il perdu la moitie de lor homes. 
Et quant la uieille ot laienz amene lanc̃. il demande la uerite de la guerre. 
si li conte len les greignors menchonges del monde. 
et blame len len duc a merueilles. 
Et lanc̃. quida 
que ce fust uoirs. 
si iura son serement 
quil ne leroit iames les .u. freres deuant 
que li dux fust desheritez. 
et aussi fist lyoniaux. 
Quant la uieille uit 
quil orent einssi iure. 
si uint as .u. freres 
et lor dist. 
Biax seignors. il uous est molt miex auenu 
que uous ne quidiez. 
quar. ge uous ai caiens amene tiex .ii. cheualiers. 
qui metront uostre a̶ guerre a fin ainz .i. mois. 
Et cil demandent 
qui il sont par foi fet ele. les nons ne poez uous ore pas sauoir par moi. 
Car il le mont deffendu. 
Mes itant uous di ge binen 
que li uns est li mieldres cheualiers del monde. 
Et por ce uous loe ge 
que uous ailliez a els. 
et leur fetes la greigneur ioie 
que len puet fere a .ii. 
si preudomes. 
Et cil les uont maintenant ueoir. 
et leur font la greingneur ioie del monde. 
et se prometent del tout a lor seruise. 
Si firent la nuit molt grant feste a lun et a lautre. 
et au matin les menerent oir messe a une chapele 
qui laienz estoit. un poi apres prime. commencierent a crier par le chastel. 
or as armes . montez seigneur cheualier . 
Car nostre anemi sont ia a nos murs. 
Et li .u. frere sont uenu a lanc̃. 
Et li demandent 
se il uoldra porter armes. 
Et il dist 
quil ne leroit en nule maniere 
quil nalast ueoir 
comment cil de hors seuent i oster. 
mes ge uoil fet il 
que uous ailliez auant. 
Et se ie uoi 
que uous aiez mestier de moi ge uous secorrai. 
Lors fet aporter ses armes. 
Et quant il est armez et bel et bien. 
si sen ret iusqua la porte du chastel 
et fet mener son destrier encoste lui. 
puis monte as creniaus por ueoir 
comment cil dehors assembleront A cil dedenz. 
et auec lui lyonel. 
et li .u. frere. oreut fet armer lor gent. au miex 
quil porent 
et puis issent hoirs contre lor anemis. 
Et les recurent asez bien A ce 
quil estoient poi de gent. 
et li autre en auoient molt. 
si commencierent la meslee molt dolereuse. 
dont il y ot maint cheualier mort 
et enuerse a terre. 
si sesforcierent cil du chastel tant que Gaħ. 
et si diu frere uindrent a la bataille atout grant plente de gent. 
Si tost comme il furent assemble 
comme commencierent a ferir et a abatre. 
ne onques puis ne se tindrent li .u. frere. 
ainz les conuint foir 
ou il uolsisent ou non. 
si y ont assez perdu a cele empainte. 
Et quant lanc̃. uit 
que li .u. frere furent desconfit si dist a lyon 
que ore a il trop atendu. 
si descent des carniaux. 
et monte en son destrier. 
et lyon aussi. 
si sen issent parmi la porte. 
Et lanc̃. ne garda onques. fors la 
ou il uoit la greignor presse. 
si torne cele part 
et se fiert entreulz 
et fiert 
si le premier 
quil ataint 
quil le rue mort. 
puis point outre 
et en abat .i. autre. 
et aussi fet lyon. 
et lanc̃. ot mise la main a lespee. 
et il ert entalentez de fere darmes 
Car pieca nen auoit riens fet. 
si commence a ferir granz colx tout entour lui. 
et abat cheualiers et cheualx. 
et ocit quanquil encontre. 
si fet tant em poi deure 
que mis ne lose atendre. 
Car il ocist 
quanqu il ataint. 
Et la ou il encontre par auenture. 
Gah. 
si li donne tel cop parmi le hialme 
quil li fet sentir dusques el test. 
mes ne la mie naure a 
mort.et cil uole ius des arcons. 
Si quide bien morir. 
Et lanc̃. sen passe outre 
qui plus nel regarde. 
si choisist le duc en son uenir 
que len li ot bien moustre. 
Et cil li uient lespee dreciee contremont. ele fiert si 
que enz el hialme li fet le branc senir 
et entrer plus de .ii. doie. 
Mes ne le blesce mie en 
char.et lanc̃. ne lespargne de riens 
ainz le fiert desus la destre espaulle. si 
quil li trenche lespaulle 
et le poing senestre atout lescu. il recueure .i. autre cop 
et li fet la teste uoler. 
Et cil chiet mort. 
dont il est molt grant domage. 
Et quant li autre uoient le duc mort. 
si tornent en fuie 
car plus ni osent arrester. 
Et lanc̃ 
et li sien les enchaucent. 
si prennent Gaħ. et agrauain. 
qui ne uoloient torner de champ. 
por leur frere. Guer̾. 
quil i lessoient 
Si prennent tant des autres 
comme il ueulent. 
Et li .u. frere 
qui orent ueu Gueher. cheoit. 
et qui bien connouissoient 
quil auoient le tout perdu sa proesce le prennent. 
et les font mener en lor chastel. 
si ne fu onques si grant feste 
comme il firent a lanc̃. 
Car il crioient tuit si 
comme il passoit parmi la uile. 
bien uiengne la flor de cheualerie. 
bien uiengne li mieldres cheualier. del monde. 
Einssi crioient tuit et grant et petit contre lancelot. 
Et cil auoit molt grant honte de ce 
quil disoient ce. 
et molt li pesoit de ce 
quil le seignorissoient tant. 
ia soit ce 
quil leust bien deserui. 
Quant lanc̃. uint enmi la rue. 
si la trouua toute portendue de dras de soie. et de pailes roez. et fu toute encortinee contre lui. 
pour honor de lui. 
si le recoiuent a si grant feste 
comme il pueent plus. 
Et quant il lorent desarme. 
si li aportent une robe de cendal uermeil toute fresche. 
Et 
quant il est uestuz et apareilliez 
si demande a ueoir les .iii. cheualiers. 
qui pris estoient. cels 
qui estoient arme tout dune maniere. 
Et il les auoit tote iour trop couuoitie a ueoir 
Car molt lauoient bien fet en la bataille. 
Et ce estoient li .iii. frere. 
et len les uait maintenant querre. 
Et quant il les uit ueuir. 
si les cognut bien. 
mes por ce que il ne uoloit mie 
quil le conneussent. 
les fist mener arriere. 
Si est tant dolenz de ce 
quil a este contre euls en ceste bataille. 
quil ne set 
quil doie fere. 
Car mlert amoit Gaher. de grant amor. 
Et de lautre part. il lem poise mlert por lamor de monseignor .G. lor frere. puis commande a ceus de laienz 
quil lor facent tant doneur 
comme il porront. 
Car ge uous di fet il 
quil sont et molt preudome. 
et de hault lignage.et bon cheualier. 
Et sacchiez se ge quidasse 
qui il fussent contre uous. 
ge ni eusse ia escu pris por euls greuer. 
Lors les font cil oster de la prison. 
et les font metre en une chambre cointe et bele. 
et font regarder les plaies de Gaher. 
et li font tout le bien 
quil pueent. 
Si les tindrent molt honorablement por lamor de lanc̃. 
qui priez les en auoit 
Cele nuit fu la ioie 
et la feste molt grant el chastel. 
Et se lanc̃. fu bien seruiz ce ne fet mie a demander. 
si le colchent a ese et a molt grant honor. 
Et lendemain 
quant il ot oy la messe. uint a la uieille 
qui laienz lauoit amene. 
si li dist. Dame me sui ge uers uous bien aquitiez. Sire fet ele oil. 
or uous pri ge 
que uous a home 
qui de moi demant ne diez mon non. 
ne ne fetes sauoir 
qui ge sui. 
Et sauez uous por quoi. ie le di: Cil .iii. cheualier. prison. sont frere monseignor Gauuain. 
Et tant les aim. 
que ie ne uoldroie mie 
quil seussent 
que geusse este contr els. 
Car il me harroient par auenture. 
et por ce ne uoil ge mie 
quil sachent mon non. 
Et ele dit 
quele nel descouuerra a nul home. 
Et il uient as .u. freres. 
et leur dit 
que li .iii. cheualier. soient quite et mis hors de prison. et cil dient 
que il le feront tout a ssauolente. 
Et encor uous pri ge 
que quant ge men serai alez. 
que uous reteigniez les .iii. cheualiers caienz. 
et leur fetes tant honneur 
que ge uous en sache gre. 
Car bien sachiez 
quil sont mi ami. 
Et il dient 
que si feront il sanz faille. 
Lors demande lanc̃. ses armes. et cil li dient 
que il demort encore. 
Car trop a poi demore auec els. 
mes il dit 
quil ne demorroit en nule maniere. 
Si sen part entre lui et lyon. 
Et quant il sont monte li .u. frere uienent a Gaher. 
et le metent hors de prison. 
et li font toute la ioie 
quil li pueent fere a lui 
et a ses freres. 
Et il demande maintenant 
qui li cheualiers est par 
qui il ont este uaincu. 
Et cil dient 
quil ne seuent se diex lor ait. 
par foi fet Gaħ. ce ne puet estre 
Car de uos fu il. 
Et auec uous uint il caienz. 
par foi font il de nostre gent ne fu il pas 
Mes il nous aidoit por lamor dune dame 
qui caienz est. 
ne onques son non ne nos uolt dire. 
ne onques ne le ueismes. 
Mes il nous pria et trop de uous seruir. 
et desre toute loneur 
que nous porrions. 
Car il dist 
que uous esties molt si ami. 
Lors se merueillent il trop 
qui ce puet estre 
si demandent de quel corsage il estoit 
Et de quel fachon. 
par foi font il. ce est .i. des plus biaux cheualiers del monde. 
et est .i. poi brunez. 
et ne puet pas auoir plus de .xxui. anz. 
et si est tonduz de nouuel 
Et quant il oient ices ensaingnes. 
si sont plus desuoie 
que deuant. 
si ne seuent que dire. 
si demorent laienz une semaine entiere. 
Et tant 
que Gaħ. fu auques gariz. 
lors sen partirent tuit troi. 
Et demandent quiex armes li cheualiers. emporta 
quant il sen parti. 
et il dient unes noires et .i. escu blanc a .i. lyon noir. 
Et il se metent apres tot le chenin 
que cil lor ensaignierent . 
Car il le quident bien trouuer as ensaignes 
que il portent. 
Et lancelot. atant cheutaichie 
quant: il sen fu partiz entre lui et lyon. sanz auenture trouuer 
qui a conter face. 
que il iurent la nuit chies une ueuue dame. 
qui molt bien les heberia. 
Au matinet quant il orent oy messe. se remistrent en lor chemin. 
Et entrerent a heure de prime en une forest 
qui duroit bien .ii. liues de lonc et une de le. 
et lapeloient cil del pays deriqe. 
Et quant il orent cheuauchie iusques a heure de midi. 
si lor greua et anuia. 
Car li soleus iert chaux et ardanz. 
et leur armes furent eschauffees del soleil. 
si furent si las et trauaillie 
quil les couint a reposer tant 
que li chaux se fust passez. 
Lors mist chascon pie a terre. 
et osterent les seles a lor cheuaux et les frainz. 
Et lor lessierent pestre de lerbe parmi le bois. 
puis ostent lor hialmes 
et abatent leur uentailles. 
por recueillir le uent. 
Si se couchent desoz lombre dun pommier. 
Et lancelot nauoit onques la nuit dormi. 
Car trop auoit fait grant chault. 
Si li auint 
que il sendormi a ce 
quil troua la froideur de 
lerbe.et la dolceur du uent. 
et lyon ueilla 
qui nauoit pas talent de dormir. 
Et ne demora gueres 
quil uit uenir tout le chemin ferre auques loing delui. .ii. cheualiers armez. 
qui amenoient auec eulz une damoisele.et aloient grant ioie fesant. 
Et quant il uindrent pres de lyon. 
Si regarderent derrier els. 
et tant 
que li uns dels dist. 
par mon chief. ueez le ci. uenir. 
Et lyon esgarde loing parmi le bois. 
et uoit apres els uenir .i. cheualier. arme. sor .i. destrier noir. 
Mes ce ert li graindres de cors et de membres 
que lyonel ueist onques. mes. 
Si resembloit en son ueuir foudre 
qui descent du ciel. 
Et li uns dels li torne lescu por ioster. 
Et cil le fiert si 
quil li met le glaiue parmi le cors. 
et abat et lui et le cheual a terre. 
puis tret lespee et let corre a lautre 
qui ne lose atendre. 
ainz sen torne fuiant. 
et il le uient ataignant par derriere. 
et hauce lespee 
pour ferir le. 
Et quant cil uoit le cop 
si a paour de morir. 
si se lesse cheoir a terre. 
et cil qui son cop ne pot retenir. fiert en larchon deuant. si 
que il colpe le cheual parmi leschine. Si quil abat le cheual sor le cheualier. 
qui se fu lessie cheoir 
puis uient a la damoisele. 
qui fesoit trop grant duel. 
et crioit lasse mes freres. 
si la monte deuant soi. sor le cheual 
et sen torne atout li tout le chemin 
quil estoient uenu. 
Quant la pucele uoit 
que len len mainne einssi et maugre sien 
si commence a crier sainte marie aide. 
Et fet si tres grant duel. 
que nus ne la ueist 
qui pitie nen eust. 
Einssi sen uet li cheualiers 
et en mainne cele 
qui ne fine de plorer 
et de duel fere. 
Et quant lyon uoit 
quil sen part en tel maniere. 
si dit 
que ore a il trop atendu. 
quant il en uoit einssi la damoisele mener. 
Si ne len uelt pas einssi lessier mener. ne esueillier lanc̃. 
Car il a paor 
quil le tenist a couart. 
ne il ne doutoit riens autant comme lui. 
Quant lyon est armez au miex 
que il puet 
et il est montez en son cheual. 
si prent son escu 
et sa lance. 
et lesse lanc̃. dormant. 
Et sen torne apres le cheualier. 
quanque li cheuaux puet aler. 
sil aconsuit a laualer dun tertre 
Et quant il est pres 
si li escrie 
quil est mors. 
Et cil le regarde 
et uoit 
qua iouster le couuient 
si met ius la damoisele. 
Et sache lespee 
et met lescu auant 
Et guenchist le cheual au cheualier 
et cil li uient acorant 
et le fiert si 
que parmi lescu 
et parmi lauberc li met le glaiue sanz plus de malfere 
Et cil lataint sor le hiaume 
et li done tel cop de lespee 
qu il li fent a destre partie. 
si leust ocis sanz faille. Mes lespee li torna en la main 
et li colx fu granz et de force feruz. 
si fu lyons touz estordiz 
et chiet a la terre touz pasmez. 
Et li cheualiers remet sespee el fuerre. 
et fet la damoisele monter. 
el cheual lyon 
ou ele uolsist ou non. 
si le contredit ele asez. 
mes touteuoies li couuint il a faire. 
Et cil sabesse a terre 
et prent lyon par les espaulles tout einssi 
comme il estoit. 
et le trousse deuant lui sus son cheual 
et len porte 
et en mainne la damoisele en tel maniere 
comme ie uous ai deuant dit. 
Si se test ore atant li contes a parler de lui. 
et retorne a hestor des mares. se combati a teriquans de la forest desuoiable. 
Et comment teriquans le prist par force. 
et len porta en son chastel auec les autres cheualiers 
dont il auoit tant conquis 
comme uus orres. 
Or dit li contes. 
que quant hestor se fu partiz de ragidel le chastel. 
ou il ot conquis marigart le roux. 
et il ot la damoisele deliuree des lyons. 
qui cousine germaine lanc̃. estoit. 
que il cheuaucha tout seul einssi. 
comme auenture le menoit. 
Et tant 
que il uint en la forest 
que len apeloit terique. 
Et ce fu enz endroit nonne. 
Lors encontra une damoisele montee seur .i. palefroi. 
qui fesoit merueilleus duel. il la salue 
et ele lui aussi . Damoisele fet il. 
car me dites 
por quoi uous plorez. sire fet ele por .i. des bons cheualiers. del monde. 
que ge ai orendroit ueu mener trop uilainemet a .i. des plus desloiaux cheualiers del monde. 
et qui est cil bon cheualier fet il. 
Ce est fet ele lyon le cousia monseignor lanc̃. del lac. 
Et qui sont fet il cil desloiax cheualiers. 
Ce est fist ele teriquan le sires de cel tertre lasus. 
qui laporta orendroit sor son cheual ne sai dont. 
et le fist despoillier deuant moi touz nulz emberies et le fist tant batre a ses serianz de poignanz espines 
qu il men souuendra a touz les iorz de ma uie. 
Et apres le fist giter en sa prison. 
si con iai ueu. 
si en ai si grant pitie 
que ie ne men puis tenir de plorer. 
OR me dites damoisele fait hestor. 
et se ge cele part aloie. a 
quiex ensaignes connoistroie ge le cheualier. 
que uous dites. 
de laler fet ele: ne uous entremetrez uous ia par mon los. 
Car il uous ocirroit 
se il uous pooit tenir. 
Et neporquant len le puet bien connoistre a ce que il est li graindres cheualiers del monde. 
et porte unes armes noires. 
or rous commant a dieu fet il. 
Car ge nen quier plus oir. 
Et cele sem part maintenant. 
Et il cheuauche cele part 
ou ele li ot ensaignie 
Si a tant ale 
quil uint cele part el tertre. 
et lors trouua une tour fort et haute. 
qui estoi forte tout entour et close de bons murs et de hauls. 
Et deuant la porte a mains dune archiee. 
Auoit une fontaine 
qui sordoit par .i. tuiel dargent. 
et cheoit en .i.perron de marbre. 
et del perron aloit en .i. uaissel de plonc. 
et pooit estre aussi granz. 
comme .i. tonel. 
Et delez la fontaine auoit .iii. pins. lun apres lautre. 
qui estoient si grant et si hault 
que des branches et des fueilles estoit toute la fontaine couerte 
Si i pendoient par les guiges dusques a .lx. escuz. 
et .lx. hiaumes et .lx. espees. il regarde les hialmes et les espees. 
et se merueille 
por quoi len les y a mis. 
puis regarde les escuz 
et uoit lescu agloual. 
Et lescu saigremor li desraez. 
Et lescu keu le seneschal. 
et lescu gossenam destrangot. 
et le brandeliz. 
mes des autres ne puet il nul connoistre. 
et il uait derriere la fontaine et trueue lectres escriptes 
qui dient. 
Ci sont li non de cels 
qui caienz sont em prison. 
Et ueez en la lor armeures. 
Et il commence a lire 
et trueue lectres 
qui disoient. 
El uintequatrisme .an. apres le coronnement le roi artur. a conquis teriquans de la forest desuoiable. touz les cheualiers. 
dont li non sont ci escrit. 
Et il commence a lire les nons 
et en connoist de tiex y a. 
Et de tiex y a 
quil ne connoist mie. 
einssi 
comme il estoient la uenu des estranges contrees. 
Si i trueue iusques a .xxiiii. des cheualiers de la meson le roi artur. sanz les .u. 
qui erent compaignon de la queste. et sanz lyon. 
Et quant il uoit cel escrit 
si sen merueille plus 
que de riens que il eust ueu onques mes. 
Si ne croit mie 
que ce soit uoirs 
que .i. cheualier. 
seul poist tant de preudomes conquerre. 
se il ni auoit trayson. 
LOrs retorne a la fontaine 
por fere boiure son cheual 
qui grant mestier en auoit. 
Et en ce quil retoroit 
si ot ouurir la porte de la tour. 
et en uoit issir le grant cheualier. 
dont la damoisele li ot 
dit.et fu touz couuerz de fer. 
si crie a hector 
Dans cheualiers: ge la uous desfent la fontaine. 
Par mon chief. 
mar y abeurastes uostre cheual. uous auez ce fet 
que mis autres cheualiers nosast fere. 
Lors li lesse corre le cheual. 
Et quant hector le uoit 
si sen esbahist tout. 
Et neporquant Il li adresce le cheual 
et besse le glaiue. 
Et cil li uient si roidement 
quil failli. 
Et hector. lataint bas. 
qui molt y ot mise sentente 
por ce que trop le redoutoit. 
si le fiert si 
quil le porte du cheual a la terre. touz enuerz. 
Et quant il sen quide outre passer. 
cil resault sus em piez. 
et prent hector par les espaulles . a. ii. mains. 
et le trebusche del cheual a terre. si felonessement 
que a poi quil ne li a le col brisie. 
puis le lieue contremont 
et le trousse sus son cheual 
Et len porte en sa tour. 
Et commande a cels de laienz 
que il le desarment. 
et cil si font tantost. 
Et si estoit encore aus si comme touz mors. de ce 
que cil lot abatu. Mes 
quant il saperchoit 
et il se uoit 
desarme.et en la main a son anemi 
si a si grant duel 
quil uouldroit bien estre mors . 
Car il not onques courrouz 
qui a cestui li tornast. 
LOrs li dist teriquans. Sire cheualier. 
ge uous tieng molt a preudomme 
.Car onques mes ne trouuai ge cheualier 
qui les archons me poist fere u uoidier. 
Si uous pris plus que cheualier. 
que ie onques mes eusse. 
et pour la proesce 
qui est en uous ne uous metrai ge ia en prison 
se uos me uoulez fiancer 
que uous de caienz nistrez sanz mon congie. 
Et il dit 
quil ne li fiancera ia. 
Car il uelt miex estre a malaise oses compaignons 
qui auoir touz les biens del siecle auec lui. 
lors le fet metre en prison auec les autres cheualiers. 
et quant il est laienz. 
et cil de la meson le roy artur le uoient uenir 
si commencent a plorer de pitie. 
Et sagremor li desreez li dit. 
Ha: hector certes ge ne uous quidai iames ueoir: 
Et si uous ai ge mainte foiz regrete. 
puis que ie uing caienz em prison. 
Mes por dieu sauez uous encore nules noueles de lanc̃. 
Certes fet il nenil. 
Ha: diex font li autre. 
tant nous perdons en sa mort. 
Se il fust uis encore eusson nous esperance destre deliurez de ceste prison. 
mes puis quil est mors. nous nen istrons iames. 
Car trop est cist auersiers de grant force. 
et de tel pooir 
que nus ne porroit longuement duter a lui. 
Mes se lanc̃. fust uis. il neust ia a lui duree. 
ne plus 
que karados li grans li sires de la dolereuse tour 
qui fu feres a cestui dyable. 
A non dieu fet lyonel. 
ge lai hui chierement achetee la mort de celui karados. 
Car si tost comme celui de caienz soit 
que ge estoie le cousin lanc̃. il me fist despoillier tout nu 
et me fist tant batre despines poignanz 
que ge me poisse bien en sanc baignier. Mes se diex me sauue celui 
dont ge me parti na pas tierz ior. gen seroi uengiez a ma uolente. 
Et si ne demorra mie granment. 
Einssi est mis hector em prison auec ses autres compaignons el tertre de la fontaine. 
Si lesse ore li contes a parler de lui et de cels 
qui o lui sont. 
et retorne a lanc̃. 
que lyoniax ot lessie dormant 
OR dist li contes 
que quant lanc̃. fu remes dormant apres ce 
que lyonel sen fu filez. 
Ne demora mie gamment. 
que par illeuc passoit une bele dame 
qui estoit royne de la terre de sorestan. 
qui marchissoit a norgales. par deuers sorelois. 
Et menoit auec lui plus de l.lx. cheualiers armez. 
si portoient par desus li .iiii. uallez a cheuall .i. tapi. 
sor .iiii. lances. 
por le chaut 
que mal ne li feist . 
et ele regarde le cheual lanc̃. 
qui pessoit. 
Et pense 
que la se gise aucun cheualier. por soi reposer. 
Et cuide bien 
que ce soit des cheualiers. auenturex de la meson le roy artur. Ele apele .ii. dames. 
dont lune estoit morgain la fee. 
et lautre auoit non sebille lenchanterresse. 
Et ce estoient les .iii. fames del monde 
qui plus sauoient denchantement et de charoies. sanz la dame. del lac. 
Et por ce qu eles en sauoient tant sentramoient eles si 
et que eles cheuauchoient touzdis ensemble et beuoient et mengoient. 
Et ele dit 
que ele uelt aler. ueoir 
qui cil cheuax est. 
si fet toz ses cheualiers arrester. 
et enmaine o li les .iii. gentilz dames. 
si uont cele part a cheual. 
et trueuent lanc̃. 
qui encore dormoit molt fermement. 
et eles le regardent mlert longement. 
et le uoient de si grant biaute. 
quil ne resemble mie. si comme il dient home charnel. 
mes chose faee. 
Et la royne 
qui primes parole dit ases compaignes. 
par diex dames uous poez bien dire 
que onques mes ne ueistes nul si bel touse. 
Si mait diex a mon auis molt se porroit prisier la dame 
qui de tel cheualier. auroit la seignorie. 
et pleust ore a dieu 
quil mamast autant comme cheualier. 
ama onques plus dame. 
Si mait diex ge me tendroie a plus riche 
que se iauoie toutes les terres del monde en mon demaine. 
Ha: dame fet morgain. 
molt seroit or miex enploie en moi 
que en uous. 
quar ge sui de meilleur gent qe uous nestes. encor soies uous roine. 
Si sai plus cortoisie et honeur 
que uous ne sauez. 
et por ce mameroit il plus 
et tendroit plus chierement 
quil ne feroit uous. 
En non dieu fet lautre dame. cele 
qui auoit non sebille . 
encor le deuroie ge miex auoir que uous. 
Car ge sui plus bele et plus ioene. 
et plus enuoisie que nule de uous. 
si le sauroie miex auoir 
que uous 
et seruir a ma uolente . 
Et por ce me semble il 
que uous en deuez bien tere 
et moi parler . 
or uous diroi fet la royne 
que nous ferons. esueillons le. 
et nous offrons toutes a son seruise 
Et cele 
quil uoudra retenir remaingne auec lui. 
En non dieu fet morgain. 
einssi ne le ferons nous mie. 
Car 
se nous lesueillion espoir il ne daigneroit prendre nule de nous .iii. 
Et einssi serion nous honies 
sil nous refusoit. 
mes ge uous dirai 
que len face. faison faire une biere cheualierece. 
et ce est li miex. 
que gi uoie. 
et lenchanton. 
si quil ne se puisse esueillier deuant 
que nous uoldrons. 
si le couchon enz 
et len feson Auec nous porter dusques au chastel de la charete. 
et ce est li miex 
que ge i uoie. 
Car quant nous lauron en nostre pooir. il fera plus tost 
quanque nous uoldron par foi font eles uous dites le miex. 
LOrs commandent a lor cheualiers a colper del bois. tant 
quil aient une biere cherece. 
Et il le firent einssi 
comme eles orent commande. 
Si orent tost fete la biere. 
Et les dames firent lor enchantement. 
Si ont lanc̃. tel atorne. 
quil na pooir desueillier soi tant 
comme eles uolsissent. 
et firent. 
et firent encortiner la biere dune coutepointe. 
Et metent a la biere le cheual lanc̃. deuant 
Et .i. palefroi derriere. 
Si lenportent en tel maniere 
et cheualchent. si 
que 
aincois que nuiz fust uindrent au chastel de la charrete. 
Et il estoit einssi apelez 
por ce que lancelot i passa en charrete. celui iour 
que meleagrant enmena la royne genieure el royalme de gorre. einssi 
comme li contes nos a deuise 
quant il furent uenu au chastel. 
et il orent lanc̃. descendu. 
si le firent metre en une bele chambre fort et seure. 
ou il nauoit que .i. huiz. 
et .ii. fenestres de fer. 
Maintenant desfirent lor enchantement. 
et il sesueilla tantost. 
et regarda tout entour lui. 
et uit grant plente de chandoilles 
et il se commence a seignier 
Et dist a soi meismes. sainte marie ou sui ge: 
par foi ce est enchantement 
que ie uoi. 
Car orendroit 
que ge me colchai dormir. desouz lombre dun pommier en une forest 
et or me sui ci trouuez. 
ne sai en chastel ou en forteresce. 
et en tel lieu 
ou ge ne connois home home ne fame. 
par foi ou ge sui enfantosmez 
ou ge ne sai que dire de moi. 
lors li souuient de lyon 
qui lez lui ert couchiez. 
Si regarde entour lui por sauoir sil le trouast. 
Et quant il uoit 
quil ni est mie. 
si est tant dolenz 
que il ne set 
quil doie dire. 
et dit 
que dyables lont aporte ca. 
Apres ce ne demora gueres 
quil uit luis de la chambre ouurir. 
Si entra laienz une damoisele. 
qui li aporta a menger a grant plente. il la salue 
quant il la uoit uenir 
et ele aussi lui. Damoisele fet il par la foi 
que uous deuez a la riens el monde 
que uous plus amez. dites moi 
ou ge sui. Sire fet ele: uous estes el chastel de la charrete. 
qui siet avlentree de gorre. 
Et il se saigne de la merueille 
que il a. Sainte marie : fait il. 
qui mi amena. Sire fet ele ce ne uous dirai ge mie. Mes mengiez et esforciez uous. 
Et uous couchiez 
quant uous plera. en cel lit 
qui assez est biaux et riches. 
Et de lyon. damoisele sauez uous nules noueles. 
Car me dites 
se uous en sauez. 
Si mait diex. sire fet ele ge ne sai cil lyomiax est. 
ne onques mes nen oy parler a mon escient. 
et por ce ne uous en sai ge dire uoir ne menchonge. 
quant il ot quil est einssi del tout desuoiez. 
si ne set que dire. 
mes touteuoies meniue et sasiet 
por ce 
quil nauoit de tout le iour mengie. 
si meniue dolenz et courouciez. 
Et 
quant il a maingie 
si uint laienz .i. uallet 
qui le deschauce. 
et se couche maintenant en .i. lit 
qui estoit fez enmi la sale. 
Si dormi mauuesement toute la nuit. 
Car onques ne fina de penser a lui et a lyon 
Si passa en tel maniere tote la nuit 
que onques ne dormi ne ne reposa. 
A Lendemain apres heure de prime. 
quant li soleus fu leuez uindrent a lui. les. .iii. dames 
qui laienz loient aporte. 
et furent uestues et acesmees si richement 
que nule miex. 
Et quant eles furent entrees en la chambre 
si parla cele des .iii. 
qui royne estoit. et dist . Sire cheualiers uous estes en nostre prison. 
Mes de tant uous est bien auenu 
que la raenchon sera legere. Dame fet il dites la. 
et se ge 
puis ge me raembrai sire fet ele la raenchon est cele 
que il couient 
que uous prengiez cele de nous .iii. 
qui miex uous plera. 
Et se uous ne le uolez fere 
et uous soiez sa orgueilleus 
que nul de nous ne uous plese. 
uraiement sachiez 
que uous nistrez iames de caienz. 
ainz i serez a touz iors em prison. 
quant il ot que cele li part tel gieu 
quil ne feroit en nule man̾e 
si le tient a molt grant despit 
Si respont com correciez dame sui ge 
dont si a uous que il couient 
que ie face amie uoille ou non. 
ou que ge remaingne em prison. 
Ia diex ne mait fet il . 
se ge miex namoie estre em prison. xx. anz 
que ge de nule de uous .iii. feisse mamie. 
Car tant me seroie abessie. 
que tuit cil 
qui sont fors dieu : 
nel me porroient amender. uoire: fet ele sire. auez uous ce dit. 
par mon chief mal le deistes. connques ne deites chose 
qui tant uous coustast 
comme ceste fera. 
et il dit 
qil ne len chault. 
si se reuet coucher en son lit. assez plus courrociez 
que deuant. 
et dit a soi meismes 
quil uoldroit miex estre ars. 
que il sa dame la royne 
qui est fontaine de biaute lessast 
por ces uieilles prendre. 
Et celes sem partent dolentes et correciees de ce 
quil les a einssi refusees. 
Et le manacent molt. 
et dient 
que por ceste parole nistra il iames de la prison 
ou il est. 
Ne morgain ne lauoit mie coneu pour ce 
quil auoit este tonse. nouelement. 
par foi fait la royne. 
or i puet estre .x. anz. 
quil nen istra 
sil ne prent une de nous .iii. 
par foi font les autres .ii ce uolons nous bien. 
Einssi fu lanc̃ .iii. iors laienz si dolenz 
quil em perdi le boiure et le menger 
Si em pesoit molt a une damoisele de laienz 
qui chascun ior li aportoit a mengier. 
et li auoient baillie a seruir le et a garder. 
Et ele li fesoit touz les biens 
quele pooit el monde. 
et ml̃t li pesoit de son courrout. 
Au quatrisme iour apres furent uenu li cheualiers de laienz dun tornoiement. 
qui le ior deuant auoit este. 
Si en conmencierent tant a parler 
et ca et la 
que lanc̃. lentendi bien. 
quil uenoient dun tornoiement. 
Lors commence a penser et a correcier soi a lui meismes. 
Et dit 
que il ne fu onques nul si maleureus cheualier. 
comme il est. 
Car quant il est sainz et hetiez 
et il deuroit aler par tout le monde 
et acheuer les perilleuses auentures 
que li autre nosent atendre. 
et il auroit bien pooir de mener les a chief. 
lors le metent dyables en prison. si quil nest nul tens 
quil ne soit malades ou emprisonnez. 
LOrs regrete ses mescheances 
dont il auoit trop souuent. 
Si commence a fere trop merueilleus duel. 
Lors uint laienz la damoisele cele 
qui de lui se prenoit garde. 
Et quant ele le uit tel doleur demener. 
si en est trop dolente. 
Ha: sire fet ele que auez uous 
qui tel duel menez. Damoisele ge ne deuroie mie duel demener: 
Mes moi occirre . 
Car ge sui li plus mescheanz cheualiers del monde. Sire fet ele par la rien 
que uous plus amez dites moi 
qui uous estes 
et comment uous auez non. 
Et ge uous creant loiaument 
que ge ne uous descouuerrai ne ci ne aillors. Damoisele fet il tant mauez coniure 
que ge le uous dirai. sachiez 
que ge sui li plus maleureus et li plus mescheanz cheualiers. 
qui oncques portast armes. 
ne ma mescheange ne commence or mie premierement. 
Mes des lors 
que iestoie a bercheul premierement. 
Car ge perdi en une matinee mon pere. 
qui molt estoit preudome et uaillant et bon cheualier. 
et fui desheritez de toute ma terre 
dont geusse ore a grant plente 
se ele meust este loiaument gardee. 
si puis dire uraiement 
que iai a non lanc̃. del lac. li mescheanz. 
quant ele entent 
que ce est lanc̃. 
cil qe len tient au meilleur cheualier. del monde. 
Si est tant liee que nule plus. 
lors li dist : Sire ceste prison uous anuie molt ge le sai bien. 
et que uous en istriez uolenters se uous poiez. 
Certes fait il. il nest riens. 
que ge poisse fere. 
qui ge ne feisse uolenters par couent 
que gen fusse hors. 
par foi fet ele 
et ge uous en osterai. 
se uous por moi uolez fere ce 
que ge uous commanderai. 
Dites fet il: 
Car ge le ferai 
se gen ai le pooir or mescoutez 
dont fet ele. 
IL est uoirs 
que la royne de sorestan la dame de cest chastel 
ou uous estes si ma tenue longuement auec li 
et si uous dirai comment. il auint bien a passe .x. anz. 
que ie estoie petite. 
que mon pere le dus de rocedun. commenca gerre contre le roy de sorestan. 
qui fu seignor a la royne de caienz. 
mes au derrenier firent pes. 
par ce que mon pere me dona en mariaige a .i. petit filz le roy. 
qui nauoit mie plus de .ui. anz. 
et ge estoie en laage de .u. anz. 
apres ce ne demora gueres que mon pere morut. 
et maniere aussi Si 
que ma terre remest a garder en la main a ceste royne. 
O an .uiii. iors deuant noel sesmut li cheualiers. 
qui fianciee mauoit a aler a la court le roy artur 
por estre cheualier. nouel 
si nous en mesauint tant 
que il fu ocis a lissue de la forest de karlion. 
quant ge soi 
quil fu mort. 
si men uoil de caienz 
aler.et li demandai 
quele me rendist ma terre. mes la royne. 
si nen uolt riens fere. 
ainz dist. se ge len angoissoi .i. poi. ge nen tendroie. iames plain pie. por pooir 
que ie eusse. 
Si le lessai atant. 
que plus nen osai dire. 
et tant 
quil auint auant ier na pas encor .iii. semaines. 
que un sien frere me demanda a fame. 
Et ele le me dona. 
et le me fist fiancier malgre mien. 
Si len reuesti de tote ma terre. 
Et en doiuent estre les noces de diemenche. en .uiii. iors. 
Mes certes pour noient le font. 
Car ge ne laurai ia a mari. ne a seignor 
car gi ai bone reson. 
quil est li plus desloiax cheualiers. 
et li plus couarz 
qui onques fust. 
Et se uous por moi uoliez tant fere 
que a celui iour uenissiez touz armez 
pour contredite ces espousailles en cest chastel. 
et feissiez tant 
que cist mariages fust deffez: ge uous giteroie anuit de ceste prison. 
et uos dorroie bon cheual et bones armes. 
En Non dieu damoisele fet il se uous ce uoliez fere Ie rous creantrioie 
comme loiax cheualiers. 
que ie celui iour reuendroie en cest chastel 
et feroie tant. 
que ie uous deliuerroie de cel cheualier. 
et auriez uostre terre quite. 
sil ni a autre arest 
que uous mauez dit. 
Certes fet ele il ni a autre arest. 
Dont uous creant ge loiaument fet il: 
que ge cest couenant uous tendrai. 
Et ge uous creant loiaument fet ele : 
que ge anuit uous giterai de ceannz. 
Einssi asseure li uns lautre. 
Si sen part atant la damoisele: 
Et lanc̃. remest laienz liez et ioianz de ce 
que ladamoisele li promet. 
quant. il fu auques anuitie. 
et cil de laienz furent couchiez et endormiz. la damoisele oeure luiz de la chambre. et uient a lanc̃. 
et li dit. Sire uenez apres moi. 
Et il se lieue. 
si la suit. 
et ele le mainne en une chambre de laienz pres dun uergier 
si le fet mengier. 
et puis li baille bones armes. et bon cheual 
et quant il est apareillies 
comme de monter. Il dist a la damoisele. damoisele dites moi de 
quel torment li cheualier de caienz parloient a nuit aprs uespres. Sire fet ele uolentiers. 
IL est uoirs 
que li rois bademaguz 
et li rois de norgales. fiancent .i. tornoiement li uns contre lautre de gent contre gent 
si ont hui este assemblez en une praerie 
qui est a .ii. liues loing de ci. si 
que cil de caienz a 
qui uous en oistes parler en sont anuit uenu. 
Et li quel fet il en out le piour. 
par foi fet ele li rois bademaguz. en a este chaciez de place. 
Car il nauoit mie tant gent amene de la moitie 
comme li rois de norgales. 
Mes il ont pris terme de rasembler ioesdi. 
Et il nauoit 
que .i. iour entre .ii. 
quant il ot que li rois bademagus en a este chaciez de champ. 
si est mlert dolenz. 
Car ce est .i. des homes del monde. 
qui plus li a fet honeur. 
si est molt dolenz 
quil na este. 
Car sil i fust a ce quil se sent seinz et hetiez et desirranz de porter armes il ne quide mie 
que li rois en eust eu le piour. 
si comme il a ore. 
lors monte en son cheual. 
et commande la damoisele a dieu 
et ele li prie 
que ele ne loblit p̶ pas del couenant 
quil li a fet. 
Si mait diex fet il non ferai ge. 
Si sen uet atant 
et entͣ en .i. uerger. 
Et del uergier entra en une petire praerie 
Lors trueue .i. estroit sentier. 
qui le mena droit a une forest. 
ou il uoit .i. paueillon tendu deuant .i. grant orme. il torne cele part son cheual. 
pour ce que gent i cuide trouuer. 
si descent a lentree 
et uoit dedenz .ii. cierges ardanz. 
et .i. grant lit couuert dun samit porpre. Il uait au lit. 
mes il ni trueue home ne fame. 
ne el paueillon aussi. 
Et quant il uoit ce 
si uint a son cheual et li oste le frainst et la sele. 
et le mainne pestee. 
puis se desarme. 
et met sespee a son cheuet. 
si se despoille. 
et dit 
quil se couchera enz 
puis quil ni trueue ame. 
puis destaint les cierges 
por la clarte 
que mal ne li feist 
si se couche. 
et sendort maintenant 
APres ne demora gueres que laienz uint .i. cheualier. celui 
qui le paueillon estoit. 
Et quant il uit les cierges estainz. 
si quida bien 
que sa fame fust endormie. 
et quele eust les cierges estainz por la clarte. il estoit sanz espee et sam armes nule. 
si se fu tost despoilliez. 
et se couche errans delez lanc̃. 
et se tret pres de li. 
et lacole 
et le commence a besier 
Car il quidoit uraiement 
qe ce fust sa fame. 
quant lanc̃. sent cil 
qui einssi le besoit. 
si sault sus touz desuez. 
et q̾ de bien 
que ce soit dame ou damoisele. 
si laert a .ii. braz. 
et cil sapercoit tantost. 
et qui de que ce soit li cheualiers sa fame 
si se desuolope de lui. 
si laert as .ii. braz. 
et le sorprent. si 
que ainz. 
quil se fust pris garde. 
la il gitez souz lui a la terre. 
si li dit. 
Certes lerres mar mi uenistes fere honte . 
et mar uous couchastes o ma fame en mon paueillon meismes. 
puis li done del poing enmi les denz. si 
que a poi quil ne li a brisiees en la gueule. 
et le sanc en sault si 
quil en en a le menton tout sanglent. 
quant lanc̃. se sent si mal men̾ 
si laert a la gorge 
et le fait uoler par desus lui 
et le fet flatir a .i. chailleu 
qui enmi le paueillon estoit. li cheualier. 
ot une grant plaie au cheoir 
quil fist. 
et lanc̃. se relieue 
et uet cele part 
ou il ot sespee lessiee. 
Si la tret del fuerre toute nue . la lune luisoit cler. si 
que len pooit auques ueoir parmi le paueillon. 
Et quant li chrs uoit uenir lancelot lespee trete 
si ne lose atendre. 
Ainz sentorne fuiant touz nuz. 
Et se met uers la forest. 
Et lanc̃. le suit 
qui atant nele ueult pas lessier 
Si le chace tant sanz robe 
quil laconsuit. 
si le fiert parmi la teste de lespee. 
quil le fent touz iusques es denz. 
Et cil chiet mort a terre. 
Et lancelot reuient au paueillon 
et se colche 
et sen dort dusques au matin. 
mes molt se sent durement bleciez del cop 
que cil li ot donne enmi les denz. 
A lendemain. 
quant li oisillon commencerent a chanter Se leua lanc̃. 
et uesti 
et prist ses armes et monta en son cheual. 
puis se parti de laienz 
quil ne sot pas a cele foiz 
qui li cheualiers. fu. 
quil auoit ocis. 
quant il est entrez en la forest. 
Si encontre .iiii. escuiiers 
qui menoient en destre .iiii. destriers touz blanz 
et auoit chascuns couuerture blanche. 
Et apres uenoient .ii. autres 
qui portoient le harnois a .i. cheualier. hauberc et hialme. et chauces de fer. et genoilleres. 
et cote a armer de blanc samit. 
Et li autres portoit .i. escu blanc comme noif. Il salue les escuiiers 
et leur demande 
qui cil harnois est. Sire font il . a .i. cheualier 
qui demain ueult estre au tornoiement des .ii. Rois. 
comment a il non cil cheualiers. fet lanc̃. Sire font il len lapele Galehoudin. 
et fu filz. Galehoz. li sires des lointaingnes isles. 
Et as quiex aidera il fet lanc̃. Il aidera au roy de norgales. 
por ce quil est son aioul. 
Et cil tornoiemenz ou sera il. 
Biaux sire en une praerie 
par ou uous auez orendroit passe. 
Lors les conmande lanc̃. a dieu. 
si sen part atant. 
Et quant il a .i. poi ale 
si ot a destre sonner une cloche. Il sadresce cele part. 
et trueue une abaie de moinnes blans. Il descent a lentree 
et baisse son cheual a garder a .i. garcon. 
puis entre el moustier. 
tout arme fors de hialme et descu et de glaiue. 
Et quant il est laienz entrez. 
Si trueue la serour. Meleagrant. cele 
qui lot gite de la dolereuse prison. ou il auoit este mis. Ele le regarde 
et auise tant 
que ele connoist bien 
que ce est lanc̃. 
mes mlert sen merueille. 
que li bel cheueul sont deuenu 
que il soloit auoir. 
et pense 
quil ait este malades. 
et que par ce li soient cheoit. 
si se sueffre de parler a lui dusques apres la messe 
QUant li freres ot chante 
et lanc̃. fu issuz del mostier. la damoise uet apres lui 
et li dit. Sire uous soiez li bien uenuz. Ma douce damoisele uous soiez la bien uenue. 
Comment lauez uos puis fet 
que ge ne uous ui. Sire fet ele bien: dieu merci et la uostre. 
Et quele auenture uous a ca amenee. Sire ge i uing pour .i. tornoiement 
qui demain sera pres dici. 
Si la empris mon pere li rois badem̃. 
contre li rois de norgales. 
mes il en a ia une foiz este uaincuz. 
Car trop a gent li rois de norgales. 
Et il dist 
que autressi y estoit il uenuz pour ueoir le. uoire: sire fet elle. 
et irez uous demain. 
oil fet il 
se ge puis. 
Dont uous uoldroie ge prier pour dieu 
et par amour. 
que uous asoissiez as nos. 
Et il dit 
que si fera il uolentiers de tout son pooir. Sire fet ele .c.m merciz de dieu Dont sai ge bien. 
que li rois de norgales i perdra le tout. 
Et mon pere en aura lonneur. 
Et ge uous pri 
que uous remaingniez huimes auec moi. 
Et demain mouerons a aler a cel tornoiement. 
et uous le deuez fere. 
Car se uous conurendroit uous en mouiez. uous ne trouueriez mes hui nul si bon ostel. 
pres del tornoiement. 
Et sachiez que uous serez bien seruiz 
et aaisiez de toutes les choses 
que len porra. 
Et il dist 
quil remaindra puis 
quil li plest. 
Si se fet desarmer maintenant. 
Et ele prent .i. uallet 
si li dist. 
Ua ten droit au chastel de la herpe. 
ou tu trouueras li rois bademaguz. mon pere. 
Si li di 
que iai caiens monseignor lanc̃. del lac. 
qui li doit demain aidier au tornoiement. 
et que il le uiengne ueoir hastiuement 
se il puet en nule maniere. 
LI uallez se part de sa dame. 
et uient au Roy bademaguz. 
si li dit ce 
que sa fille li mande. 
Et 
quant il ot les nouueles de lanc̃. 
si est t̶ tant liez 
quil nen set mesure. 
si pense 
quil lira ueoir au plus priueement 
que il porra. 
Car par auenture lanc̃. ne uouldroit mie 
que len le conneust au tornoiement. Il eslit .iiii. de ses plus priuez amis. 
Si en fu li uns dux. 
et li autres cuens 
Et le tierz simple cheualier. 
Mes molt estoit preudome. Il couient fet il 
que uous uengiez auec moi iusques a une abbaye. 
qui ci pres est. 
Et il dient 
que ce feroient il uolentiers. 
Si montent erraument. 
Et 
quant il sont hors del chastel li rois les apele 
et lor dist. Seignors sauez uos ou ge uos ueil mener. 
Nenil font il. Ie uous menrai fet il ueoir merueilles . 
Car ge uous mousterrai orendroit .i. seul cheualier 
qui a en soi toutes les uertuz par 
quoi home doit estre loez. 
Ne nus nen est si bien garniz 
comme il est. 
Car il est li plus biaux cheualiers del monde. 
et a en soi plus proesce 
quil na ore en home mortel. 
Et de sa ualeur ne portoit nus autres estre. 
Et est le meilleur cheualier et li plus desirrez 
que ie onques ueisse. 
Et que uous raconteroie ge. 
nus ne uous porroit tant de bien dire de lui 
quil nen y eust .e̾. tanz plus. 
Si sai bien 
que onques diex nel fist. fors por estre mireoir as autres cheualiers. 
par foi font il uous dites merueilles. 
Et sil est tiex 
comme uous dites len deuroit bien aler .C. lieues de terre 
pour ueoir le. 
Par foi fet li rois. 
si a len ia mainte foiz molt plus. Ie ui ia fere une queste pour lui. 
ou il ot desci a .xlu. cheualiers. 
qui tuit estoient preudome et hardi. 
Et le quistrent .i. an entier 
pour ueoir le. 
Ne ni ot celui dels 
qui le ueist a ceste foiz. 
Or sachiez 
que cil en alerent plus de .M. lieues. 
et si nel trouuerent il mie. 
TAnt ont ale 
quil uindrent a labaye 
ou lanc̃. estoit. 
Si descendent. 
et li uarlez uint auant. 
qui dist a la damoisele. Dame messires li rois est uenuz. 
Et ele uait encontre lui 
et le prent par la main. 
Et le maine en une 
chambre.ou lancelot estoit. 
Mes il ne dormoit mie. 
Et quant il uoit li Rois badem̃. uenir. 
si se dresce en son estant. 
et li court a lencontre. 
et li giete les braz au col. 
et li dit 
que bien soit il uenuz 
Puis uait as autres 
et leur fet molt bele chiere. 
Et li rois sumelie a lui molt durement 
et dit 
quil est ses serianz et ses amis. 
ha: sire fet lanc̃. pour dieu merci. 
Ne me dites iames tel parole. 
Car uous me porriez plus courrecier. 
Car nus Rois ne doit estre seriant a si poure cheualier. 
comme ge sui.Messires 
et commanderres. 
Ha: sire: fet il. uous nestes mie si 
poure que ge ne chauiasse la moitie de ma richesce. a la moitie de tel pourete 
comme uous auez se uous me uoliez fere compaignon. Sire fet il. 
or lescon ces paroles. 
Car ce nest mie comparison. de metre .i. poure cheualier. contre .i. riche roy poissant. 
Mes dites moi comment uous auez puis fet 
que ge ne uous ui. certes biax doulz sire fet li rois. Ie uous ai puis molt desirre a ueoir. 
Et hier meesmes 
quant mes hommes furent torne de place. uous regretai ge assez. 
Car se ge tout seul. uous tenisse auec moi. ge sai bien 
que tuit li autre fussent desconfit. 
Et ge uous pri pour dieu et par amour. 
Et pour ce que ie soie uostre ami a touz iors mes. 
Que uous aidiez demain a desconfire le grant orguil 
et il dist 
que si fera il uolentiers. 
Mes ge uous requier sire. fet il 
que uous ne me faciez connoistre a home 
qui de moi demant. 
Car se gi estoie coneuz tost men porroit uenir courrouz. 
Si mait diex fet li rois. ia par moi nen orra home nouuele. 
Et il dit qe 
dont ira il uolentiers. 
Grant piece fu laienz li rois. tant 
quil orent mengie a disner. 
Mes se li .iiii. compaignon le roi. se merueillierent. 
et 
sil regarderent uolenters lanc̃. ce ne fet mie a demander. 
Car il ne uirent onques mes home 
quil prisassent autretant 
comme il font lui. 
QUant uint a heure de nonne 
quil orent par loisir mengie. 
Si dist li rois 
que il sen uoloit aler. 
Et prist congie a lanc̃. 
et li lessa .iii. de ses cheualiers. 
pour fere lui compaignie 
et pour ce quil ne uiengne demain seulz au tornoiement. 
Et li rois sen ala au chastel de la herpe. 
ou si home latendoient. 
quant il fu descendus 
si li demandent. 
si home. 
ou il auoit tant demore. 
Et il dist en .i. tel lieu. 
ou il auoit 
si bien fete sa besoingne. 
comme il uoloit. 
Car ie uous di uraiement fet il 
que iai puis troue tele aide 
dont cil dela serout uaincu. 
si le sai bien certainement. 
Ne plus ne lor en uolt dire. 
Celui iour firent li rois et lun et lautre. loges drecier enmi les prez. 
ou il auoit fenestres et apoiaux. a hues les dames et les damoiseles. 
Et il estoit lors coustume 
que les roynes et les haultes dames. aloient ueoir les tornoiemenz .ii. iornees loing ou .iii. 
Et tuit li cheualier errant 
qui les tornoiemenz siuoient. y amenoient auec els leur amies. 
pour ueoir les meilleurs cheualiers. 
Et pour ce fesoit len par tout la 
ou les tornoiemenz deuoient estre les loges drecier. 
Cele nuit fu lanc̃. seruiz et honorez. 
tant com li .iii. barons porent cels 
que li rois y auoit lessiez. 
Au matin. 
quant li iourz apparut. 
ainz que lanc̃. fust leuez. uint a lu la damoisele cele 
qui laienz lauoit fet demorer. 
Et li dist 
que bon iour li donast diex 
et il li rendist son salu molt tost. 
Sire fet ele ge uieng prendre congie a uous 
por aler as loges del tornoiement 
Car ge ne ueul pas demorer pour la presse des cheuaux 
qui ia issera si grant 
que ge ni porroie passer. alez a dieu fet il. Sire fet ele gardez 
que ge uous i uoie. 
Car si mait diex ge niroie ia autrement. 
Et il dist 
quil ira. 
Lors sem part la damoisele de laienz o grant compaignie de dames et de damoiseles. 
Et quant ele uient asprez. si uoit 
que les loges sont ia toutes plaies de dames et de damoiseles. 
qui ia estoient montees as fenestres. 
et atendoient tant que li torneor uenissent. 
Et la fille li rois de norgales. cele que misires .G. auoit eu pucele. 
si comme li contes a deuise. estoit ileuc uenue o grant compaignie de dames et de damoiseles. 
Et quant ele uoit uenir la fille le roi bademaguz. 
si uait encontre li 
et la recoit a mlert grant ioie. 
et la fet lez li seoir. 
Et commencent a parler dunes et dautres. 
et tant 
que la fille le roy badem̃. demanda 
qui miex lauoit fet a lautre assemblee. 
Et une damoisele qui lez li seoit li dist. 
que mador de la porte .i. des cheualiers. le roy artur. 
Et mordret le frere monseignor .G. auoient tout uaincu. 
Et quiex cheualiers. est cilz madors de la porte fet ele. 
par foi fet lautre ce est .i. des greignors cheualiers 
que ge onques ueisse. 
et li miex feranz de lance. 
Einssi parolent entre eles des cheualiers. 
Et lanc̃. est uestuz et apareilliez 
et oy messe. 
Et li .iii. cheualiers. orent enuoie querre lor armes au chastel 
ou il les orent lessiees. 
Et li roys bademagus lor manda 
quil ne uenisent au tornoiement deuant apres prime. 
Et quil baillaisent a lanc̃. couuertures blanches a lui et a son cheual. 
et .i. escu blanc 
et il le firent einssi . 
Quant uint entour prime. 
qui erent tuit arme. fors de lor hialmes. 
Si distrent a lanc̃. 
quil meniast .i. poi. 
pour aler plus seurement 
Mes il dist 
que non feroit. 
Et il monterent maintenant. 
et se partirent de laienz. 
Et errerent parmi la forest tant 
quil uindrent en la place. 
Si erent ia assemble. 
que dune part 
que dautre plus de .xx.m et le fesoient bien dambedeus parz. 
Mes trop auoit plus gent li rois de norgales par deuers lui 
que li rois badem̃. 
quant lancelot uint pres des ioustanz 
si se tret a une part lui et ses compaingnons. 
et regarde li 
quel le font miex. 
Si uoit .iii. cheualiers. par deuers le roy de norgales 
qui trop bien le fesoient. 
Car il donoient hardement as lor par lor bien fere. 
Si auoient ia tant fet 
que la gent badem̃. estoit reculee plus dune archiee. 
Et la fille le roy de norgales. en parole a ses compaignes 
qui ileuc estoient. 
Et dist oiant toutes. 
par dieu. molt fust enqui biaux cist tornoiz se cil de la poissent souffrir les nos. 
Mes il mest auis a ce 
quil uont reculant. 
quil seront par tens mis a la fuie. 
Et ia diex ne mait se molt ne font aproisier cil .iii. cheualiers. 
qui par deuers les nos sont. 
Car par euls sont desconfit cil de gorre. Damoisele fet la fille badem̃. 
qui sont il. cil 
qui tant doiuent estre proisie. 
par foi fet ele li uns en est mordret li freres monseignor .G. a cel uermeil escu. 
Et li autres est mador de la porte. li graindres cheualier 
qui ci soit. 
Et li tierz est Galehoudin. 
mes nies cil 
qui porte cel escu blanc. 
Ce sont cil 
qui miex le font de toute ceste place. 
et par qui uostre gens sont desconfit. 
OR ne uous esmoiez damoisele fist cele de gorre. 
Car si mait diex. 
se li rois uostre pere ne senfuit. il uerra enqui donner tiex colpz. 
dont il natendroit .i. pour toute sa terre perdre. 
He : diex fet ele 
qui les dorra. 
par foi fet cele ueoir le porrez par tens. 
Car cil est uenuz 
qui tiex colz donne. 
En ce quil parloient einssi. 
si oirent leuer le cri sor cels de gorre. 
qui sen fuioient. 
Et les aloient prenant cil de norgales. 
Et lanc̃. apele cil 
qui auuec lui estoient. 
et lor dist siuez moi. 
Car or auons nous trop atendu. 
Lors lesse corre parmi les rens. 
quanque cheual puet aler. 
si fiert si durement le premier 
quil encontre. 
quil porte lui et le cheual a terre. tout en .i. mont. 
Et fiert de retrox .i. autre. si 
quil li fet la sele widier. 
quant il a son glaiue brisie. 
Si met la main a lespee. 
dont il se sauoit bien aidier. 
Si commence a ferir tout entour lui. 
et a doner si granz cox. 
Et point amont et aual. ne nataint home 
quil ne port a terre. il errache escuz de colz. et hiaumes de testes. 
si fet tant em poi deure 
que touz li tornoiz sareste tout entour lui 
pour ueoir les merueilles 
que il fet. 
Car il naconsuit home tant soit preuz 
quil ne port a terre ou mort ou mehaignie. 
Et lont conneu en poi deure. cil 
qui onques ne lauoient ueu. 
Et tant lont redoute 
por les merueilles 
quil fet. 
quil ni a mes nul tant soit hardiz. 
qui a cop lost atendre. 
Si ocit et mehaigne tant de cels de norgales 
que a fine force les fet retorner plus de .iii. archiees 
Tant fet par sa proesce. 
que tuit em parolent loing et pres. 
Et dient 
que tout uait li cheualiers. bademaguz. cil as blanches armeures. 
ET li .iii. compaignons 
qui deuant ce auoient mis cele de gorre a la fuie. 
et qui estoient issuz del tornoiement 
pour els reposer .i. poi. sen merueillent molt 
quant il uoient lor gent afuir. 
si demandent 
que ce est. 
Que ce est: fet .i. uallet. nauez uous pas ueu les merueilles 
quil ya. 
quex merueilles y a il fet mordret : 
Par foi il y a .i. cheualier. a unes armes blanches .i. dyable .i. auresier. 
qui plus ocirroit encui de gent 
que len ne porroit enterrer domes mors. en .ii. arpenz de terre. 
Ne nalez mie cele part. 
se uous ne uolez morir. 
que ia diex ne mait. 
se encontre sespee puet durer fer ne acier. 
Lors relacent lor hialmes li .iii. compaignon. 
et montent es cheuaux. 
et prennent escuz et lances. 
Et lessent corre a lancelot. deuant 
que cil de norgales fuient. aussi 
comme lieures deuant chiens. 
Et lancelot ot lance recouree. 
quil toli a .i. de cels 
qui sen fuioit. 
si sadresce uers lun des .iii. compaignons. 
Et ce estoie 
Mordret.et le fiert si 
quil li met parmi lespaulle senestre le fer o tout le fust. il lempaint bien. 
et le porte a terre tout enferre 
Et li rois badem̃. 
qui derriere lui estoit. li baille .i. autre glaiue. 
Et li dit tenez. sire moustrez nos encore 
comment uous sauez lances brisier. 
et il lesse maintenant corre uers mador de la porte. 
et cil li bruise le glaiue contre le piz. 
Et lanc̃. 
qui la seue porte bas. le fiert. si 
quil li met parmi la cuisse le fer otout le fust. 
si porte lui et le cheual a terre tout en .i. mont. il sen passe outre 
et tret lespee. 
et fiert galehodin en lescu blanc. 
si quil en abat ius .i. grant chaucel. 
Et lespee descent ius sor le cheual. si 
quil li colpe le col par deuant les espaulles . 
et abat en .i. mont cheual et cheualier. 
QUant li Rois de norgales 
qui ot ia assez regarde lanc̃. 
pour les merueilles 
quil fesoit. uoit celui cop. 
si ne lose plus atendre. 
ainz sen torne en fuie 
quanque li cheuals puet aler. 
Lors commence la criee trop merueilleuse. 
Car ctuit cil de norgales senfuient. 
Et cil de gorre les enchaucent 
et les prennent a leur uolente. 
Et quant lanc̃. uoit quil sont del tot torne a desconfiture. 
et quil ni a mes nul recourier. 
Si se fiert en la forest. 
et sen uait grant erre. 
Car il ne uelt estre arrestez de nullui. assez fu quis et demandez. 
Mes il ni ot cil 
qui le poist trouer. 
Et quant li rois badem̃. uit 
que il sen estoit alez en tel man̾e. 
et quil ne seroit mie trouuez. 
si est si dolenz 
quil ne set 
que il doie fere ne dire. 
Et dist 
que uoiremet est il li plus maleureus home 
qui onques fust. 
quant il auoit ore o soi le meillor cheualier del monde. A qui il deust fere ioie 
et feste. 
et or la perdu par sa mauuestie. 
Et Galehoudin 
que lanc̃. ot abatu. fu remontez si 
comme il pot. 
et uient au roy badem̃. 
et se fet connoistre a lui. 
Et quant il le connoist 
si li fet molt grant ioie et li dit. Sire ge sui uenuz a uous. 
que uous me diez. 
qui li cheualiers. est. 
qui la hui si bien fet par deuers uus. 
Biaux douz sire fet badem̃. 
pour quoi le me demandez uous: Sire fet il 
pour ce que ge sui genties hom. 
Et sai en encore poi des armes. 
Si auroie mestier dacointier moi dun si preudome 
comme il est. 
pour ce quil men apreist 
Et pour ce 
que ge amenderoie de lui et de sa compaignie. 
Certes sire sil uous connissoit il uous auroit molt chier. 
Car il ama mlert monseignor uostre pere. 
Et uostre pere le rama tant 
que onques home nama plus autre. 
Si uous di pour uoir. 
que ce est misire lancelot del lac. Lanc̃. 
fet il ge quidoie uraiement 
quil fust morz. Mes puis 
quil est uis. ge creant a dieu. 
que iames ne finerai de cheualcher se mort ou pris. 
ou malades ne sui. tant 
que ie laurai troue. 
Et quant ge le uerrai 
si li prierai pour lamour de mon pere 
quil tant ama. 
quil me retiengne auec lui. 
et me lest aler par les estranges terres cercher les auentures aueuc lui. 
Et se il ce ne uelt touteuoies maidera il mielz a conseillier 
que uns autres ne feroit. 
Atant sempart del roy badem̃. 
et sen uait einssi armez 
comme il estoit. 
quil nel fet sauoir a cestui na cest autre. 
Ne nemmainne auec lui escuiier ne garcon. 
Si se fiert en la forest apres lanc̃. 
Et cheuauche toute iour a iornee 
quil nencontre home ne fame 
qui nouele li die de ce 
que il quiert. 
ET lanc̃. ot toute ior cheuauchie. las et trauailliez de ce 
quil ot le iour fet. 
et son cheual se doloit si durement. 
que del poindre 
quil ot le iour fet 
que des petites plaies 
quil auoit. 
que a poine se pooit il soustenir ne aler que le pas. 
Lors regarde arriere lui. 
et uoit uenir .i. cheualier arme. 
et une mlert bele dame. 
aueuc lui. il le saluent 
quant il uienent pres. 
et il a mlert grant paor de connoissance. 
Si respont basset 
que diex le beneie. 
Biaus sire fet la dame 
qui estes uous Dame .i. cheualier . sui. ce poez ueoir. 
Si mait diex fet ele cheualier estes uous. tel au mien escient 
quil na uostre pareil el monde. 
si le sai par oir dire et par ueoir. 
Et ge uous pri par la riens 
que uous plus amez el monde. 
que uous meshui ueingniez hebergier o moi. en .i. mien chastel 
qui ci pres est. par conuent. 
que ie uous mousterrai demain. la plus bele riens 
que rous ueisiez onques. 
et il dit 
quil ira uolenters par cest couent. 
or uenez 
dont fet ele alez fist il 
et ge uous siurai. La dame sen uint auant 
et cil apres. 
qui greigneur mester aust de repos 
que de cheualcher. 
si ont tant ale 
quil uindrent en une ualee. 
et uoient el fonz dun ual .i. chastel bien fet et bien seant 
dont li mur estoient fort et hault et menuement quarnele 
quant il uindrent au chastel 
si estoit ia grant nuit. 
et la dame apele celui 
qui la porte porte gardoit. 
et li dit 
quil oeure la porte. 
Et cil si fet. 
Et il entrent enz 
et cheuauchent iusques au mestre palais 
et quant cil de laienz uoient 
que lor dame uient. 
si li saillent a lencontte o cierges et o tortiz. 
Car autrement ni ueissent il pas. pour la nuit 
qui trop iert oscure. 
si descendent la dame 
et lor dit. la dame 
quil ne sentremetent de lui. Mes ge uous prie fet ele donorer cest cheualier et le seruir. 
Car bien sachiez 
quil est li plus preudom del monde 
et li meilleur cheualier. 
Et il le descendent maintenant. 
et li ostent lescu de son col. 
puis le mainent amont 
et le desarment 
Et la dame le regarde. 
et uoit le uis gros et enfle. 
et le nez escorchie 
et sanglent. des i̶ cox 
quil ot donnez et receuz 
Si li fet aporter eue chaude a lauer son cors 
et son uis 
qui touz estoit nerciz des mailles del hauberc. 
Et quant ele regarde lescu. ele dit oiant touz cels de laienz. 
ha: escu tant auez hui este regarde 
et desirre destre tenuz de mainte bele pucele. 
si mait diex bien se puet celui uanter 
qui uous porte. 
que onques cheualier tel merueille ne fist en .i. ior 
comme cist a hu ifet. 
Et beneoiz soit diex. 
qui le me dona trouuer. 
Car il ne me poist greignor honneur aueuir 
comme de ce 
quil est uenuz en mon hostel. 
Lors entre en sa 
chambre.et aporte robe de cendal a uestir a lanc̃. 
Et quant il est uestuz. 
si le fet seoir. 
et li dit. Sire : reposez uous. 
car si mait diex uous le deuez bien fere. 
Car assez auez hui este trauailliez. 
Et il dit 
quil na mie grant mester de repos 
car il nest laz ne trauailliez. 
Et ele commande a cels de laienz 
quil appareillent a maingier 
Car il en est tens 
et il si font. 
QUant il furenr assis a la table. 
si uint laienz .i. uallet. 
qui dist a la dame. Dame; messires est uenuz. 
de par dieu fet ele. di li 
quil uiengne mengier 
et quil ne demeurt mie. 
Car il a caienz .i. cheualier. a 
qui ge ueul 
quil face grant ioie. Le uallet uient a son seigneur 
et li dit ce que sa dame li mandoit 
Et sil se desarma maintenant 
et aussi firent tuit li autre 
si uint el pales soi disieme de cheualiers. 
Et la dame se leua encontre lui 
et aussi fist lanc̃. 
Et li sires li commande molt tost 
quil se rassiee. 
et il si fet. 
quant il furent assis 
et il orent .i. poi mengie. 
Si li dist la dame. Sire: fetes ioie a nostre hoste. 
Car bien sachiez 
que a plus preudome de lui ne poez uous fere honneur. Preudom; fet li sires dame 
que est ce 
que uous dites. 
Certes ge ne di mie 
que il ne soit preudom 
et uaillant mes il a mlert plus afere en .i. preudom 
que ge ne quidoie hui 
matin.Si ai tant apris en cest iour dui. 
que ge cuit 
que il ait el monde 
que .i. preudom. 
Mes celui 
qui ge di. ai gehui si bien ueu esprouuer entre cheualiers. 
que puis que cheualierie. fu establie ne cuit ge 
que hom mortel feist tiex merueilles 
comme il a hui fetes. 
Et lors li demande la dame aussi 
comme s ele ni eust pas este. Sire : 
ou fu ce 
que uos ueistes celui preudome 
que uous dites. 
Ce fu fet il a lasemblee del roy badem̃ et del roy de norgales. 
Biau sire fet ele quiex greignors merueilles pooit il fere que les autres. 
Quiex : dame: fet ilz ge ne uous auroie mie dit en .i. an ce 
que ie li ui fere. 
Ne ge nen seroie mie creuz. 
se ge le iuroie sor sainz. 
Car il uous sembleroit menchonge. 
Et cele a 
qui il plest molt a escouter ce 
que ele ot. 
et meesmement deuant celui 
qui ce auoit fet. Dist au seignor. Biax sire touteuoies nous en diroiz uous aucuns biaus cox. deuant ce preudome 
qui ceainz est hebergiez. 
si quil le sache dire 
quant il uendra en som pays. 
Biax cox fet li sires : uous em puis ge dire. plus de .m. 
Car ge laloie ades siuant pour les merueilles 
quil fesoit. 
Si li ui occirre a .u.cox .u. cheualiers. 
et .u. cheuaux. 
et si uestement 
quil fendoit tres parmi les cheualiers et les cheuaux. 
Et de moi meismes. uous di ge 
quil fendi mon escu. 
et ma sele trencha en .ii. monitiez parmi. 
et mon cheual trencha parmi les espaulles tout a .i. seul cop. 
En non dieu dist la dame. 
dont ne uolsissiez uous mie 
quil recourast lautre cop. Ie: dame. fet il. 
que est ce 
que uous dites. 
Si mait diex. ge nen atendisse .i. autre cop de sa main. 
pour toute la terre le roy artur. 
car apres le cop de sespee ne couient il ia mire fors la mort. 
Ne il na mie a mon escient si hardi home el monde. 
se il auoit ueu ce 
quil a hui fet. 
qui iames latendist a cop. 
Et la dame en commence a rire. 
Encor uous dirai ge fet li sires greignors merueilles. 
par mon chief ge li ui abatre .ui. cheualiers. dun sol retroux de lance. 
Et ce ne fist onques ne hom. ne dyables . 
Or me dites. sire fet la dame 
et que feriez uous se uous auiez aussi preudome hebergie. en nostre hostel. 
par dieu fet il dame. 
se la force en estoit moie . iames de ceainz nistroit 
ainz le tendroie auecques moi. 
car plus riche tresor ne porroie ge tenir. 
Et se il y auoit este fet la dame en tele maniere 
que uous nel conneussiez. 
En tel maniere dame fet il. Ie nauroie iames ioie. 
Et se cil de mon hostel le sauoient. il nen porroient eschaper sanz mort. 
sil ne le me fesoient assauoir. 
En non dieu sire fet ele 
dont nel uous celerai ge plus. 
ainz le uos dirai. 
Car ge ne uoil pas auoir uostre hayne. Sachiez 
qui ce est cil preudome 
que uous dites. moustrez moi fet il son escu. 
Car par ce le connistrai ge bien. 
Et ele commande. 
que len li aport. Lescu dame: fet lanc̃. uous me ferez tant de honte en uostre hostel 
comme il uous plera. 
mes se ge cuidasse 
que uous fussiez si uilame. 
que ge ni fusse anuit entrez pour pooir 
que uous eussiez. 
Ha: sire fet la dame. tenez uous ceste chose a mesprison. Dame: 
oil certes. sire fet ele donc nen sera il ia plus fet. 
puis que il uous em poise. 
Et sachiez 
que ge le fesoie par amors. 
et uous quidoie fere grant honneur. 
Et lors se lieue li sires 
et uet en la chambre. 
ou li escuz pendoit. 
Et si tost. 
comme il le uoit 
si le connoist bien. 
Si en a trop grant ioie. 
Et sen uient a lanc̃. 
et li fet trop grant ioie. 
et li dit 
qu il est tout sien a fere son commandement. 
et il len mercie. 
CEle nuit fu lanc̃. conchie a aise. 
Car assez estoit laz et trauailliez. 
si se dormi 
et reposa iusques a lendemain uerz prime. 
Et quant il se fu esueilliez. 
si estoit ia li soleus leuez grant piece auoit. 
Et la dame li ot appareillie deuant son lit. une robe de lin blanche et deliee. 
Et quant il se fu uestuz et appareilliez. 
et il ot oi messe. 
si fu li mengier appareilliez. 
Et quant il orent mengie 
et les tables furent leuecs. il demande ses armes. 
Et li sires. li prie 
que il remaingne huimes. 
Et il dist 
quil ne remaindroit en nule maniere. 
Et 
quant il est armez et montez seur son cheual. il demande .i. glaiue. 
et len li aporte. 
Lors dist a la dame de laienz. Dame uous souuient il del conuent 
qui est entre moi et uous. Sire fet ele oil bien. 
Dont uous pri ge fet il 
que uous uus en aquitiez uerz moi. 
Si comme uous le deuez fere 
Et ele dist 
que si fera ele uolentiers. 
Et lors fet enseler .i. palefroi. 
et dist a .i. uallet 
quil la siue. 
Et li sires dist dame 
ou deuez uous aler. Sire fet ele ge merrai cest seigneur a cornebinc. 
Car ge li ai en couenant a mostrer la plus bele riens du siecle. alez donques fet il. 
et pensez de reuenir. au plus tost fet ele 
que ie porrai. 
Et ele sem part atant. 
et aqueult sa uoie auec lanc̃. 
et se fu molt bien enuolopee pour le soleil 
qui chaut estoit. 
EInssi cheuauchent iusques a nonne. tant 
que il uindrent en une ualee. 
Et uoient deuant els el fonz dun ual .i. chastel petit molt bien seant de toutes choses. 
Car il est clos tout entor deue roide et parfonde. 
et de murs batailliez. 
Et quant il uiennent 
pres.Si encontrent une pucele desus .i. palefroi. 
qui dist a la dame Dame. 
ou menez uous cel cheualier. 
et ele dist a corbeuie. uoire : dame fet ele. 
En non dieu 
dont ne lamez uous gueres. 
car uous alez en tel lieu 
dont il ne puet partir sanz honte et sanz 
domage.Si fera fet la dame se dieu plest. 
TAnt ont ale 
quil uindrent au chastel. 
Et trueuent le pont de fust 
par ou len passoit. 
si entrent enz. 
Et quant il uindrent en la mestre rue. 
Si commencent a dire li .i. 
et li autre a lanc̃. Sire cheualier. la charrete uous atent. 
Et il dist basset 
que il le couient entrer en la charrete. 
ce niert mie la premiere foiz 
quil y estoit entrez. 
Si cheuauchent touteuoies tant 
quil aprochent de la mestre tour. 
Si la prise molt lanc̃. 
Car ce est la plus riche et la plus et la plus bele 
que il onques mes ueist de son grant. 
Et il regarde sor destre 
et ot crier une fame assez pres de lui celi ert auis. 
Et il point cele part 
et regarde et uoit. 
que ce est la damoisele 
.que. Messires .G. uolt giter de la cuue. 
Mes il ne pot. 
Et ele crie. sainte marie. 
qui me getera de ci. 
Et quant ele uoit lanc̃. 
si li dist. Sire cheualier. ostez moi de ceste eue 
qui toute mart. 
Et il uient a la cuue. 
si la prent par la main. 
et la met hors. 
Et quant ele se uoit deliuree. 
si li chiet aus piez. 
Et li bese la iambe et le soller. 
et li dist. 
Ha: sire beneoite soit leure 
que uous fustes nez. 
Car uous mauez ostee de la greigneure doleur. 
ou fame fust onques. 
Maintenant commence la sale a emplir de dames et de cheualiers. 
Et si assemblent tuit cil du chastel 
pour ueoir la merueille. 
Et uestent la damoisele 
et lamoinent a une chapele. 
pour rendre graces a nostre seignor. 
Et lors moinent lanc̃. en .i. cimetiere. 
qui illec deiouste estoit. 
et li moustrent une tombe molt riche. 
ou il auoit lectres escriptes. 
Qui disoient. ia ceste tombe. ne sera leuee par home. deuant 
que li liepart 
dont li granz lyons istra metra la main. 
Et cil la leuera legierement. 
Et lors sera engendrez li granz lyons. en la bele fille au roy de la terre foraine. 
Et quant il a les letres leues 
Si nentent mie ce 
que eles ueulleut dire. 
Et cil 
qui sont eutour li dient. Sire nous cuidons bien. 
que ce serez uous de 
qui ces letres parolent. 
Car nous le sauons bien par la damoisele que uous auez deliuree 
que uous estes li mieldres cheualiers. del monde. 
Et que uolez uous fet il 
que ie face. Ie sui touz prez de fere uos uolentez. 
et nous uolons font il. 
que uous ceste tombe leuez. 
et uoiez 
quil a dedenz. 
Et il met la main au gros chief. 
Et la lieue trop legierement. 
Et uoit dedenz le plus hisdeus serpent et le plus felon par semblant 
dont il onques oist parler. 
Et aquant il uoit lanc̃. 
si se dresce 
Si li rue parmi la gueule feu ardant. si 
quil li brulle tout son hauberc et ses armes 
et se lance hors de la fosse. enmi le cimetiere. 
et commence a giter feu 
et flambe parmi la bouche. Si que li arbres 
qui estoient el cimetiere commenciere commencierent a ardoir de langoisse del feu. 
Et cil de laienz sen fuirent pour la dolor del feu. 
et monterent aus fenestres en hault . 
pour ueoir 
comment il sera. 
Et gietent a lanc̃. son escu et son glaiue 
et il le prent. 
Et met lescu deuant son piz. 
puis sadresce cele part 
ou il uoit le serpent 
comme cil qui ne doute auent᷑e 
qui auenir li puisse. 
Et li serpent li giete feu enuenime. si 
que il li art son escu par dehors. 
Et lanc̃. le fiert parmi le piz del glaiue. si 
quil li met el cors et fer et fust. 
Et cil commence la terre a batre de ses eles. 
comme cil quil ert naurez a mort. 
Et il met la main a lespee 
et li donne granz cox. la 
ou il le puet ataindre. tant 
quil li fet le chief uoler. 
Et lors uienuent auant li cheualier. 
qui ia estoient arme 
pour aider. a lanc̃. 
Et quant il uoient 
quil la ia ocis. 
si le retornent a grant ioie. 
Et commencent tuit li saint a sonner. 
Maintenant uiennent laienz cheualiers et dames et damoiseles. 
tant 
que ce nest se merueille non. 
Si font a lancelot si grant honneur 
que ce nest se merueille non. 
Et li dient 
que bien soit il uenuz sor touz cels del monde. 
Si le mainent el mestre pales 
et le desarment. A 
Ces paroles issi dune chambre .i. grant cheualier. 
et menoit o lui grant compaignie. 
Et estoit .i. des plus biaux cheualiers. 
que lanc̃. eult ueuz. 
puis quil parti de kamaalot. 
Et molt resembloit bien gentil home. 
Et quant cil de laienz le uoient uenir 
si se lieuent encontre lui. 
Et dient a lanc̃. Sire uesci le roy 
qui uient. 
Lors se dresce lanc̃. 
et li dit 
que bien soit il uenuz. 
Et il li rent son salu. 
et li giete les braz au col 
et li dit. Sire tant uous auons disirre a ueoir 
et a auoir 
que dieu merci or sommes sesis de uus. 
Et sachiez que nous en auions grant mestier. 
Car tant a este nostre pays deserte et essillie 
Et li poure home perdu lor gaaingnage : 
quil ert desormes bien droiz. 
sil plest a nostre seignor 
que lor pertes soient restorees. 
Et lor biens restabliz 
dont il ont este grant piece souffreteus. 
Lors sassiet li uns delez lautre. 
et demande li rois 
dont il est. 
et comment il a a non. 
Et il dit 
quil a a non lanc̃. del lac. 
Or me dites fet li rois. li rois ban. 
qui preudons estoit 
qui morut de duel. ne fu il uostre pere. Sire fet lanc̃. oil. 
par foi fet li rois. 
dont sui ie tout asseur. 
que par uous. 
ou par chose 
qui de uous istra sera cist pays deliurez des estranges auentures. 
qui y auiennent iour et nuit . 
LOrs uint auant une dame. 
De si grant aage 
que bien pooit auoir .C. anz. 
Si apele le roy. 
et li dit. Sire ie uoil parler a uous. 
Et li rois se part de lanc̃. 
et commande a sses cheualiers. 
quil li facent compaignie. 
Et il dient 
que si feront il. 
Lors sen uet o la dame en une chambre. 
Et ele li dit 
quant il fu assis. Sire que porrons nous fere de cest cheualier. 
que diex nous a amene. Ie ne sai fet il. 
que len en doie fere fors 
quil aura ma fille a faire sa uolente. 
En non dieu fet la dame. ge sai bien. 
quil ne la uoldra mie prendra 
quant len li offerra. 
Car il aime tant la royne la fame le roy artur 
quil ne uoldroit auoir nule autre. 
Et par ce couendra il 
que len le face si sagement. 
quil ne sen apercoiue. 
or en esploitiez fet li rois. si comme uous uoudrez. 
Car il couient 
quil soit fet. 
Or ne uous en entremetez plus fet la dame. 
Car gen uendrai bien a chief. 
Lors entre li roys en la sale 
et uient a lanc̃. pour fere lui compaignie. 
si parole li uns a lautre 
et sentracointent au plus bel 
que il pueent. 
si li demande lanc̃. 
comment il a a non. 
Et il dit 
que len lapele pelles de la terre foraine. 
ENdementiers quil parloient einssi. 
si regarde. lanc̃. 
et uoit laienz entrer le colomb 
que misire .G. auoit ueu autre foiz. 
Et portoit en son bec .i. encencier dor molt riche. 
Et si tost 
comme il fu laienz entrez 
si fu li pales raempliz de toutes les bones odors. 
que cuer porroit penser. 
Et lors se turent tuit par laienz. 
quil ni ot cil 
qui mot deist. 
Ainz sagenoillent 
quant il uirent le colomp uenir. 
Et il entra maintenant en une chambre. 
Lors saillent li seriant 
et metent les napes sus les doiz. 
si sassient li un et li autre. 
sans ce que nus i deist mot. ne nus ni fu apelez. de ceste chose. se merueille molt lancelot. 
si fet autel comme li autre 
Et sassiet deuant le roy. 
Et uoit 
quil sont tuit em proieres et en orisons. 
et il fet autel 
comme li autre font. 
APres ce quil furent assis 
ne demora gueres 
quil uirent uenir dune chambre la damoisele que monseignor .G. ot tant regardee. 
si fu si bele et si auenant de toutes choses. 
que lanc̃. meismes dist bien. 
que onques mes en fame ne uit si grant biaute. 
se ne fu en sa dame la royne. 
Et dist 
que uoir li dist cele 
qui laienz lauoit amene. il regarde le uessel. 
que la damoisele tenoit entre ses .ii. mains. 
qui est li plus riche a son escient 
qui onques fust ueu. 
par home mortel. 
Et estoit fez en semblance de galice. 
Si li est auis 
et bien le croit 
que ce soit sainte chose. et digne. 
si commence a ioindre les mains encontre. 
et a encliner le piteusement. 
Einssi 
comme la damoisele passoit parmi les dois. sagenoille chascun deuant le saint uaissel. 
et il si fet aussi. 
maintenant furent les tables raempliees de touz les biaus mengers 
que len sauroit deuiser. 
et li pales fu raempliz de si bones odors. 
comme se toutes les espices del monde i fussent espandues. 
quant la damoisele fu une foiz alee par les dois 
si sen retorne droit a la chambre 
dont ele estoit uenue. 
et quant ele sen fu alee. li rois pelles dist a lanc̃. 
Certes sire ge auoie molt grant paour 
que la grace nostre seignor fausist a cest cop. 
aussi comme ele fist auant ier. 
quant monseignor .G. fu caienz. 
Biau sire fet lancelot il nest mie mestier. qe nostre sires 
qui tant est debonaires. soit touzdiz correciez a ses pecheors. 
quant il orent maingie tout par loisir. 
si leuerent les napes. 
Et li rois demande a lanc̃. 
quil li semble del riche uessel 
que la damoisele aporta. Il me semble fet il. 
que damoisele. ne ui ge onques si tres bele. de dame ne di ge mie. 
Quant li rois ot ceste parole 
si pense tantost a ce 
quil ot oi de la royne genieure. 
Et bien croit 
que ce soit uoir de ce 
que len li ot dit. 
Si uient a brisanne la mestresse sa fille cele 
qui deuant auoit a lui parle. 
et li conte ce 
quil ot respondu de sa fille. Sire fet ele ge le disoie bien. 
Or uus atendez .i. poi. 
et girai a lui parler. 
Et ele uient a lanc̃. 
et li commence a demander noueles del roy. 
Et il li dit teles 
comme il les set. 
De la royne sire fet ele ne uous demant ge mie. 
Car il na gueres 
que ie la ui. saine et ioieuse 
Et il tressaut touz de ioie de ce 
quil en ot parler. 
Si li demande. 
ou ele la uit. Sire fet ele ci pres a .ii. lieues 
ou ele gerra anuit. Dame: fet il uous me gabez. 
Si mait diex sire non faz. 
Et pour ce que uous men croiez miex. uenez o moi 
et ge la uous mousterrai. 
Certes dame fet il uolentiers. 
LOrs enuoie querre ses armes. 
Et cele uient endementiers au roy. 
qui latendoit en la chambre. il li demande 
comment ele a esploitie. fetes tost fet ele uostre fille monter 
et lenuoiez a la quase le plus prochain chastel 
que uous aiez. 
Et la fetes couechier el plus riche lit 
que len porra fere. 
Et ge irai apres moi et lanc̃. 
Et li ferai entendant 
quant nous serons la. 
que ce est la royne. 
Et ge ai appareillie .i. tel boiure 
dont ie li dorrai. 
Et puis quil en auͣ beu. 
et la force li sera montee el ceruel. ge ne dout mie 
quil ne face toute ma uolente. 
Et einssi porra auenir 
quanque nous alons querant. 
Et li rois fet sa fille appareillier et monter. 
Et li baille .xx. cheualiers. 
qui la conduiront au chastel. de la qase. 
Et quant il furent la 
et il furent la. 
et il furent descendu. 
si firent fere en une sale le plus riche lit 
que lem pot puis 
si choucha la damoisele. 
puis que cil uoldrent 
qui laienz lauoient amenee 
Et lanc̃. ot prises ses armes. 
et monta en son cheual. 
et sen part 
et lesse cele 
qui li auoit amene. 
si cheuauche tant entre lui et brisane 
quil uindrent au chastel de la quasse. 
Et 
quant il furent la uenuz. 
si estoit nuit oscure. 
Ne la lune nestoit pas encore leuee. il descendent. 
Et brisane le maine en une chambre ou li cheualiers. estoient. 
Et quant il le uoient uenir. 
si se drescent encontre lui. 
Et li dient 
que bien soit il uenuz. 
si le desarment 
et laienz auoit mlert grant clarte. 
Car il y auoit bien iusqua .xx. cierges alumez. 
Et brisane 
qui ot une seue pucele acointiee de ce 
quele uoloit fere. 
et li ot bailliees les poisons. 
Et li dit 
quant tu orras 
que ge demanderai boiure. 
Si en aporte plaine colpe. 
Et la donne a lanc̃. 
Et nule autre ne li aporte tant 
comme il uoille boiure. 
Et ele dit uolenters. 
quant lanc̃. fu desarmez. 
si ot talent de boiure 
pour ce quil ot en chaut au uenir. 
Si li demande 
ou est sa dame la royne. Sire fe ele ele est en sa chambre. 
Et est ia endormie au mien escient 
Et il demande le uin. 
Et la damoisele A 
qui il auoit este commande. Aporte le boiure 
qui plus estoit cler 
que fontaine. 
et de couleur a uin. la coupe niert pas grant. 
si laporte toute plaine. 
Et il ot talent de boiure. 
Et la dame li dist. Sire: 
or beuez tout. 
Car il ne uous fera ia 
se bien non. 
quar ge cuit 
que uous ne beustes onques mes de tel. 
Et il prent la coupe et la boit toute plaine. 
et trueue la poison bone et douce. 
Si en demande encore autant. 
et cele li aporte. 
Et il boit tout outre. 
Lors est enuoisiez 
et puis emparlez 
que il ne seult. 
Si dist a brisane 
comment il porroit parler a sa dame la royne. 
Et ele le regarde 
et uoit 
quil iert ia muez. 
Car il ne set 
ou il est. 
ne comment il uint laienz. 
ainz cuide uraiement estre en la cite de kamaalot. 
Et li est auis 
quil parole a une dame 
qui fesoit ades compaignie a la royne. des le iour 
que la dame de melloan fu morte. 
Et quant ele le uoit 
si afole. 
Et ele uoit 
quil porra legerement estre de ceuz. 
Si li dit. Sire madame puet bien ia estre endormie. 
que demorez uous tant 
que uous nalez a li. 
por ce fet il. 
qu ele ne me demande mie 
ni ueul ge pas aler Mes sele me mande ge iroie. 
En non dieu fet ele. uous en orrez par tens noueles. 
Lors entre en la chambre. 
et fet semblant 
quele parole a la royne 
puis reuient a lanc̃. 
et li dit. Sire madame uous atent 
et uous mande 
que uous ailliez a li parler. 
Et il se fet maintenant deschaucier 
et entre en la chambre. o brisane embraies et en chemise. 
Et uient au lit. 
et se couche o la damoisele 
comme cil qui cuide 
que ce soit la royne. 
Et cele 
qui riens ne desirroit. fors auoir celui de 
qui terrienne cheualierie. estoit enluminee. 
si le recoit lie et ioieuse 
et il li fesoit tel ioie. 
et tel feste. 
comme il fesoit a sa dame la royne. 
Einssi sont mis ensemble li meileur cheualier. et le plus bel 
qui lors fust. 
Et la plus bele pucele 
et del plus hault lingnage 
qui fust a celui tens. 
si se desirrent par diuers entencions. 
Car ele ne le ferait mie tant pour la biaute de celui. ne pour la luxure. 
ne pour leschauffement 
comme. ele fet pour le frius receuoir. 
dont tout le pays doit uenir a sa premiere loiaute. 
qui par le doulereus cop del lespee as estranges renges auoit este desertee et essilliee. 
si comme il deuise apertement en la queste del saint graal. 
Et cil le desirroit tout en autre maniere. 
que pour sa biaute ne la couoitoit il pas. 
mes il cuida 
que ce fust sa dame la royne. 
Et par ce fu il eschauffez. 
quil la connut 
comme adam fist sa fame tot aussi 
loiaument.et par le commandement nostre seignor. 
Et cil connut a estre empechie. 
et en auoltire. et contre dieu. 
et encontre sainte eglyse. 
Et ne pour quant. li sires en 
qui toute pitie habonde toziorz. 
et qui selonc le fet des pecheors. regarda ceste asemblee. 
selonc le preu a ceus del pays. 
comme cil. 
qui ne uoloit mie 
quil fussent touziors en essil. 
Si lor dona tel fruit engendrer et conceuoir. 
que pour la flor de uirginite 
qui il leur fu corrompue 
et uiolee. fu recouree une flor. de 
qui bien et de 
qui douceur mainte terre fu replanie et assouagiee. 
quar einssi comme lestoire del saint graal. nous fet entendant de ceste flor perdue. fu restorez Galaad. li uierges li tres bons cheualiers. 
Cil qui les auenture del saint graal mist as fin. 
Et sassist el perilleus lieu de la table reonde 
ou onques cheualiers. ne sestoit assis. 
qui ne fust morz. 
Et tout ausi li nons de galaad auoit este perduz en lanc̃. 
par eschauffement de luxure. tout aussi fu en cestui recouurez par absstenance de char. 
Car il fu uierges en uolente. 
et en oeure iusqua la mort. 
si comme lestoire le deuise. 
Einssi fu recouree flor pour flor. 
Car en sa naissance. fu flor de pucelaige estainte. et maumise. 
qui puis fu flor de cheualerie. il fu restorez par le commun assemblement. 
Et se uierginitez fu empoiriee en ce 
qui fu conceuz bien en fu li mesfez amendez en sa uie. par sa uierginitez. 
qu il rendi saine et entiere a son sauueor 
quant il trespassa de cest siecle. 
Et par les granz biens 
quil fist en sa uie. sont auques estaint li pechie. 
Si se test ore li contes de lui 
et retorne a lanc̃. 
qui toute la nuit iut o la damoisele 
Si li toli le non a 
quoi ele ne pot puis recouurer. 
Car len la pooit au soir apeler pucele. 
si li fu ses nons changiez a la damoisele. lendemans. 
Quant li iors apparut. 
si se leua lanc̃. 
et regarda entour lui. 
Mes il ni uit point de clarte. 
Car toutes les fenestres estoient si estopees. 
quil ni pooit soleil entrer ne poi ne grant. 
Lors se merueille 
ou il est. 
et taste tout entour lui. et trueue la damoisele. 
Si li demande 
qui ce est. 
Et il estoit isi reuenuz en son memoire. 
Car la force de la poison estoit failliee des lors 
que il connut la damoisele. 
Et ele li dit. Sire ge sui une damoisele. fille au roy pelles de la terre foraine. 
quant il lentent. 
si sacercoit maintenant 
que il a este deceuz. 
Si sault del lit tant dolenz 
que nus plus. 
et prent sa chemise et ses braies. 
et se uest en chauce. 
et prent ses armeures. 
Et quant il fu armez. il uint en la chambre 
ou il ot geu. 
et oeure les fenestres 
et quant il uoit cele. 
si pense 
que il a este deceuz. 
Si est tant dolenz 
quil quide bien issir del senz. 
si pense 
quil sen uengera orendroit sanz plus atendre. 
Lors a trete lespee 
et uient uers la damoisele 
et li dit trop durement iriez. Damoisele fet il uous mauez mort. 
Si conuient 
que uous en muiriez . 
Car ge ne ueul que iames ne deceuez homme en tel maniere. 
comme uos mauez deceuz. 
Lors dresce lespee contremont. 
Et cele qui grant paour a de morir. li crie merci a iointes mains. 
Et li dit. 
Ha: frans cheualier. ne mociez mie. 
pour cele pitie 
que diex ot en marie magdalaine et il sareste touz trespensez. 
et uoit la plus bele riens 
quil ouques mes ueist. 
Et il trembloit dire 
et de maltalent. Si durement 
que a poine pooit il tenir sespee: 
Et pense que il fera. 
ou il locirra 
du il la lera uiure. 
Et cele li crie merci. 
et est deuant lui a genolz toute nue en sa chemise. 
Et il regarde ses iex et son uis et sa bouche. 
Et uoit en li tant de biaute 
quil en deuient touz esbahiz. 
Lors dit tant dolenz 
que nus plus Damoisele. 
ge men irai si dolenz et si recreanz. 
que cil qui ne sose de uous uenger. 
Car trop seroie crieulz et desloiaux. 
se si grant biaute destruioie 
comme il a en uous. 
Si uous pri 
que me pardonez tout uostre mautalent. 
et ele li otroie puis quele uoit 
que fere li conuient. 
Et lanc̃. remet sespee el fuerre 
et la commande a dieu. 
QUant il uient a la cort aual 
si trueue son cheual ensele. 
Si le fist brisane appareillier. 
pour ce que lanc̃. le trouuast 
quant il uendroit aual. 
Car ele sauoit bien 
quil ne remaindroit mie laienz. 
si tost comme il saperceuroit de la deceuance. 
quant il est montez 
si prent son escu. 
et .i. glaiue 
quil trouua apoie a .i. arbre. 
si sem part dolenz et correciez 
Et erre en son chemin. 
et uet pensant si durement 
quil ne set de lui conroy. 
Et li rois pelles fu matin uenuz au chastel de la quasse. 
pour ueoir sa fille. 
que len li auoit ia conte 
comment lanc̃. sen estoit alez. 
quant il uint la. 
si la trueue malade et deshetiee. de la paour 
que lanc̃. li ot fete 
que il ne loceist. 
Si conta a son pe. 
comment il li estoit auenu. 
Et quant il sot uraiement lestre de li et de lanc̃. 
Si la fist garder molt chierement. 
Et plus honorer 
que deuant. 
Et ne demora pas plus de .iii. mois. 
quil sot qele estoit enceinte. 
Et par les fusiciens 
qui li distrent. 
Et par la damoisele qui li dist que cestoit uoirs. 
Si en furent si lie 
que nus plus. 
Et cil del pays en firent grant ioie. 
QUant lanc̃. se fu partiz de la damoisele. 
Si erra tout le iour molt dolenz. 
et molt correciez. 
Et tousiors aloit demandant noueles de lyonnel son cousin. 
Et quant il ot ale iusques pres de uespres. 
Si regarde deuant lui. 
et uit une montaingne. 
et illec uit .i. molt biau chastel. 
Il torne cele part 
quant il est tens de hebergier. 
Et quant il est uenuz iusquau chastel 
Si trueue .i. chr. 
qui li dit. Sire. 
par ci ne poez uous passer 
Se uous ne uolez iouster. lanc̃. pense si durement 
quil ni entendi pas a ce 
que cil li dist. 
Si sen ua sor le pont. 
ne onques ne lessa son penser. 
Et cil cheualier. li uient le glaiue esloingne. 
Et le fiert si durement 
quil li fist la sele widier. 
Et le porte tout enuerz dedenz le fosse. 
Et .iiii. uallez 
qui estoient sor les bretesches li commencent a crier. 
Ha: sire cheualier. 
or uous poez bien baignier. 
Et le cheualier. prent le cheual lanc̃. 
et entre dedenz la uile. 
Maintenant fu la porte close del chastel. 
Et quant lanc̃. uoit 
qu il est cheoiz en leue 
si est touz esbahiz. 
Car il ne set 
comment il y est cheois. 
si sent 
quil afondre. 
et lors aert a .ii. poinz .i. arbre 
qui deuant lui estoit. 
Et fet tant 
quil est issus del fosse. 
et est uenuz a seche terre. 
Si met son escu a son col. 
et son glauie en son poing. 
Et cil de la bretesche li dient. Sire cheualier. aler uous couient querre hostel. 
Car ceainz ne metrez uous huimes les piez. 
Mes demain se uous reueuez. 
et nous poons receuoir cheualier pecheour. Nous le receurons uolenters. 
Et quant il uoit 
que cil le uont einsi gabant. 
si est molt dolenz. 
Et lors dist. biaus seignors de mon cheual. me dites noueles. 
se uous les sauez. 
par foi font il de uostre cheual sauons nous bien 
quil est ceainz. 
Et dehez ait 
qui cheual uous donna. 
Car il nel poist pis emploier. 
Et quant il uoit 
quil ni prendra plus. 
si est assez plus dolenz 
que deuant. 
Et uient desouz en la ualee. 
Et sassiet auques pres dune fontaine. desouz .iiii. arbressiax. si met. son glaiue delez lui. 
et sassiet desor son escu. 
si est tant dolenz et correciez 
que la nuit soit uenue. 
QUant li tans fu .i. 
poi apres ce acoisiez. 
et la lune fu leuee. si regarde lanc̃. 
et uoit uenir .iii. cheualiers armez 
Si descendent a la fontaine 
et ostent leur armes desor lerbe uert. 
apres ce ne demora mie granment. 
que .iiii. escuiiers uindrent 
qui amenoient auec els la damoisele 
qui. lanc̃. auoit gari de lenuenimement 
quil auoit pris lautre iour a la fontaine. 
Et si ploroit molt durement 
et les clamoit larrons et traitres. 
quant lanc̃. la uoit plorer 
si est molt dolenz. 
Car il namoit nule dame plus de li. fors sa dame la royne. 
Si pense 
quil atendra encore. tant quil uoie que cil uoudront fere. 
quant il lont descendue del cheual. 
Si se lieuent. li .iii. cheualiers. 
et li distrent 
que bien soit ele uenue. 
Et ele dit. 
que mal soient il trouue. 
comme desloiaux cheualiers. et larrons. 
Ha: damoisele fet li uns. uous diroiz ce 
que uous uoudroiz. Mes desloiaux ne larrons. ne sommes nous mie. 
Si estes uoir fet elle. 
Car greignor desloiaute. ne poez uous fere. 
que prendre damoisele en murtre 
et en repost. et metre main a li outre son gre. 
ne greignor larrecin ne poez uous fere. 
et tout ce auez uous fet de moi. 
qui en murtre et en trayson me uenistes prendre en la meson mon frere. 
Et men auez menee sanz le seu de lui. 
Et cuidiez uous pour ce. 
se ge sui en uostre saisine 
que ge uous aune plus tost. 
Certes nenil. 
ainz uoudroie miex 
que uous fussiez trainez a la qeue dun roncin. 
Car trop seroie auilee. 
se ie lessoie le meilleur cheualier del monde. 
et le plus preudome. a 
qui iai mamor donnee. 
Et por .i. 
si uil cheualier. 
et si recreant 
comme uus estes. Damoisele fet il. 
et se uus nestes amee. 
que uous uault ce: 
Certes ce ne porroit pas estre 
que li mieldres cheualiers del monde 
et li plus preudons eust mise samour en uous. 
Car trop la porroit mielz emploier. 
Certes fet ele. cil cheualier. 
qui est ore li mieldres ch̃es del monde. ne tient pas samour a mal emploiee en moi. 
Ainz maimme bien 
et mamera tant 
comme il me saura en 
uie.et ge len serai si uraie. 
que ia tant comme il uiue. ne se porra uanter 
qui en face compaignie. 
Et se ge bien uoloie fere ceste desloialte. 
que gen uolsisse .i. metre en son lieu. Ia si mait diex. si mauues cheualier. 
comme uous estes ni metroie. 
ainz i metroie tel 
dont len ne me deuroit mie blasmer. 
Lors se torne cil cheualier. a la damoisele. 
et li dit. pour dieu dame 
car nous dites ore quiest cil cheualier. 
qui est tant prodom. 
et qui si loiaument uous aimme. 
Certes fet ele. il ne fet mie a nommer deuant 
si noient home 
comme uous estes. 
Et ne pour quant. 
por uous plus greuer uous dirai ge 
qui il est. 
Ce est misire lanc̃. del lac. 
Cest cil 
qui uous noseriez atendre a cop. pour tout le royaume de logres. 
Celui fet li cheualiers a maleur 
soit il ore le meilleur cheualier del monde. 
Certes il ne le porroit pas estre. 
Car il fu filz au plus mauues roys. et au plus failliz de cuer. 
qui onques portast coronne. 
Et bien. le moustra a la fin 
quil estoit noienz. 
Car li rois claudas mes cousins. le desherita de toute sa terre. si 
quil sen foui. 
et morut de duel. 
Et pour ce di ge. 
que de si mauues rois. ne porroit pas issir le meilleur cheualier. del monde. 
ha; dant mauues cheualier. 
si mait diex 
sil fust ia ci 
Ceste parole ne uous issist iames de la gueule 
car uous neussiez le cuer del dire pour toute la terre le roy artur. Damoisele fet ll. uous dites ce 
qui uus plera. 
et ge uous escouterai. mes touteuoies uous di ge. 
que uous faites ma uolente deliurement 
Et ne soiez pas si uilaine. 
quil uous couiengne fere a force 
Car ge ne uous ameroie ia pus. 
Et uous ueez bien 
quil estuet 
que uous le facoiz. 
Car la force nest pas uostre. 
et mes uoloirs y est. 
Sire fet ele par male auenture. 
Aincois fusse geu arsse. ou noiee. 
que ie par si mauues home fusse honie. 
quar si mait diex. ge ne porroie pis fere. 
Et il commande as cheualiers et as escuiiers 
quil se traient ensus. 
Car il ueult touz seus remanoir auec cele 
quil ainme. adonc cuide bien fere sa uolente sanz contredit. 
quant cil sen sont dilec torne. Il prent la damoisele 
et la giete souz lui. 
Et dit 
quil li fera a force. sele ne li ueult otroier debonairement. 
Et elle sescrie. 
ha: gentilz hom. lanc̃. 
que nestes uous ci. 
si uengissiez moi. 
et uous. de la honte 
que cist lerres uous ueult fere. 
et lors commence a ganchir 
et a trestorner soi au plus quele puet 
Et il la tient mlert estroit entre lui et la terre. 
Et ele se rescrie. 
Ha: lanc̃. biaux doulz amis li uostre secours me tardera molt ce mest auis. 
Et lanc̃. 
qui bien ot ueu ce 
quil orent fet. 
et entendu toutes les paroles 
quil disoient. 
Se drece en estant. 
Si li est auis que trop porroit huimes demorer. 
Si prent son escu 
et trait sespee. 
Et dit a cele qui le regarde. Damoisele naiez pas paour 
Car ge ne sui pas mlert loing de uous. 
Et molt uous a li cheualiers corrociee. 
Et il en morra. 
se ie pus. 
Lors sen uait uerz els grant pas. 
Et quant cil le uoit uenir si a grant paour de mort. 
et crie aide aide. 
par mon chief fet i. aide ne uous y aura ia mestier. 
Car uous en morrez 
et il est bien droiz. 
quant uous ceste damoisele uoulez honir a force. 
Lors hauce lespee. 
et cil uolt fouir mes il ne pot. 
Car lanc̃. le fiert si de lespee. 
quil li trenche lespaulle senestre. 
Et cil chiet a la terre 
qui naurez se sent a mort. 
Et li autre y aqeurent 
pour lui aidier. 
Et lanc̃. leur qeurt sus lespee traite. 
Si en ocist .iii. tantost. a ce 
quil les trueue desarmez. 
Et li autre tornent en fuie a ce 
quil ont paour de mort. 
Et sen uont plus 
que le pas uerz la montaigne. 
Et lanc̃. prent le meilleur des .iii. cheuaux. pour ce 
quil auoit le sien perdu. 
Et lesse les autres aler par la 
ou il ueulent. 
Et puis uient a la damoisele qui est toute esbahie 
dont lanc̃. puet uenir. 
Si li demande biau sire: 
qui resqeusse mauez. estes uous lanc̃. 
Et il dit oil. 
Et il oste son hiaume 
pour ce que elle le connoisse. 
Et quant ele set 
que ce est il. 
si est tant liee 
que nule plus. Sili giete les braz aucol. 
et li fet la greignor ioie 
quele puet. 
Et li demande 
quele auenture la illec amene. 
et a quele heure il i uint. 
Et il li conte 
comment il auoit perdu son cheual. ne ne pooit el chastel entrer. 
Et pour ce estoit il uenuz souz les arbres tant 
quil fust iors. Sire fet ele. uous ne mengastes a nuit 
ne hier par auenture. uous dites uoir fet il. 
OR uous dirai fet ele 
que nous ferons. Montons sor nos cheuaux. 
et alons c̶ chies une moie cousine. 
qui ci pres maint a pres de demie lieue. 
Et illec trouuerons nous a boiure 
et a maingier et biaux liz a nos uoloirs. 
Et il dist 
que ce uelt il bien. 
Car ausint ne feroient il riens illec. 
Et quant il sont montez. 
si tournent a destre del chemin. 
Et uont tant 
quil uienent a lentree dun petit boschet. Il uoient illec une meson batailliee. close de fossez. 
Et trueuent le pont leue. et la damoisele huche le portier. 
Et cil qui bien la connoissoit ist hors em braies et en chemise. 
Si auale le pont 
Et la damoisele li dist ua si esueille tost ma cousine. 
Et il si fist. 
Et dist a sa dame 
que sa cousine li amaine .i. cheualier. de quoi ele sera mlert liee. 
quant ele le connoistra. 
Cil court 
pour fere son commandement. 
Et lanc̃. entre lui et la damoisele passent le pont. 
et descendent enmi la court. 
Et ne demora gueres 
que li sires et la dame de leainz furent uestuz et appareilliez. 
Si issent hors de lor chambres 
et font cierges alumer 
pour ueoir plus cler. 
Si uienent a la damoisele. 
et li font trop grant ioie. 
Et ele dit a sa cousine 
quele la lest ester. 
Ainz face ioie. Au cheualier. 
que ele a la amene. 
Car bien sachiez fet ele 
que plus preudome de lui ne poez uous seruir. 
Et ele demande 
qui il est. 
Et ele li dit 
que ce est lanc̃. del lac. 
LOrs font tuit si grant ioie a lanc̃. 
Et le font desarmer. 
Et la damoisele dit 
que len leur apareult a maingier. 
Car il ne megierent a nuit. 
Et li sires de laienz le dit asses serganz. 
qui bien en firent son commandement 
Car il distrent 
que tout est prest. 
Si fet metre la table 
et mengerent tant con lor plot. 
puis alerent coucher. 
et dormirent iusques au matin. un poi apres prime. se leuerent cil de laienz. 
Et demanderent a la damoisele 
quele auenture lauoit hersoir amenee a tele heure. 
Et cele lor conte 
comment il lor estoit auenu. 
Et comment .i. cheualier leust honie. 
se ne fust lanc̃. 
qui len garda. 
Et il dient 
que bien li a diex aidie. selonc les auentures 
qui auenues li sont 
quant lanc̃. fu uestuz et apareilliez. 
Si uint en la sale et salua son hoste. 
Et dist qe bon iour li donast diex. Sire fet lanc̃. fetes moi mes armes aporter. 
sil uous plest 
Car ge ne ueul plus demorer ceainz. 
Et cil commande 
que len li aporte. Mes aincois le fist menger. 
Et puis apres. li fait baillier ses armes. 
Et cil les prent. 
Et quant il fu armez li sires li demande. 
ou il uelt aler. 
Et il dit 
quil uoudra estre au chastel. 
qui est lasus en une montaingne. 
De laler fet li sires. uous gart diex: Ie ne le uous loeroie en nule maniere. 
Car plus a de .ui. anz. 
que cheualier. ni pot entrer. 
qui ni morust. 
ou fust emprisonez. 
comment est ce 
dont fet lanc̃. il couient 
que uous le me dites. Ie le uous dirai uolenters. Il a .i. an. 
et plus. 
que .i. cheualier garde lentree. 
que nus ni entre sanz son congie. 
Et est si preuz et si poissanz as armes. 
que oncques puis hom de cest pays ne dautre ni pot uenir. 
quil ne conquersist par proesce darmes. 
Et pour ce ne uous loeroie ge mie a aler cele part. 
quar uous nen porriez partir en nule maniere sanz bataille 
En non dieu fet lanc̃. ge ne leroie pas 
que ge ni alasse. 
Car ge i perdi hersoir mon cheual. ne sai en quel maniere. 
puis que uous auez si grant taleut daler i. ge irai aueuc uous. 
et uerrai honneur 
que diex uous fera. 
Et uous conterai entre ci et la tel chose. par qoi la bataille porroit bien remanoir. 
Lors dist a ses serianz 
que len li aport ses armes. 
quar il uoudra. a misire lanc̃. fere compaingnie iusques au chastel. 
Et quant il est armes. 
Et il sont andui montez. La damoisele dist a lanc̃. 
Sire iai oi dire 
qui l i aura .i. tornoiement a kamaalot. y serez uous: pour 
quoi fet il le demandez uous. 
pour ce fet ele que ie uous i cuidoie ueoir. Ie ne leroie en nule maniere 
que ge ni a lasse. 
Et ge uous di fet il. 
que gi serai. se ge sui en ma lige poeste. 
Ore alez donc fet ele a dieu. 
Car ge uous i uerrai se merueille 
nest.Si sen partent maintenant. 
Quant il sont .i. poi esloingnie del recet. 
Si dist li cheualier. a lanc̃. Sire uous estes de la meson le roy artur. 
et compaignon de la table reonde 
Et pour ce croi ge bien. 
que uous connoissiez cels 
queui en sont compaignon. 
Et il dit 
quil ne repaire mie a court souuent. 
Et par ce nes puis ge mie connoistre touz. Mes les plus erranz et cels 
qui plus quierent auentures cuit ge bien conuoistre. 
Et si en y a il molt 
que ge ne connois mie. ce poise moi. 
Car il nen y a nul 
qui assez ne soit preudom et uaillanz. 
Or me dites 
dont fet il. 
se uous connoissiez .i. ioene cheualier. 
qui est compaignon de la table reonde 
eta a non hector des maires. 
Si mait diex fet lanc̃. Ie le connoit bien. 
Et que uous en resemble fet cil. 
uaudra il ia riens. 
par sainte croiz. Ie ne sai el monde cheualier. de son aage. 
que ie redoutasse tant comme lui. 
Sil nous couenoit aler iusqua outrance 
car il est preuz et uistes et maniers. 
et porroit souffrir merueilles trauaill. si comme ie cuit. 
Et sauez uous fet il 
qui il est. 
Si mait diex. 
fet il nenil. Ie ne les connois se de ueue non 
Mes tant uous di ge bien 
que il est bons cheualiers et preuz. 
Et plus pris ge sa cheualierie. 
que la misire .G. 
Si mait diex fet li oste par nature 
doit il estre bon cheualier. 
car son pere fu .i. des bons cheualiers. del monde. 
Ce fu li rois bans de benoyc. 
qui lengendra. 
Lors se merueille. lanc̃. plus 
que deuant. 
Et dist biaux ostes uous auez mespris. 
par auenture uous a len fet menchonge entendant. 
En non dieu fet li ostes. Ie sai uraiement 
que li rois bans de benoic. 
qui uous engendra. 
si engendra icelui hector 
que uous me dites. 
Et si uous dirai comment. 
Or me ditez fet lanc̃. 
Car uous me fetes tout merueillier. Il auint fet li cheualiers 
que li rois uterpendragon fu mors. 
Et len uolt coronner li rois artuz. 
qui lors estoit ioenes enfes. 
que li barons de uter pendragon tenoient. refurent mandez a artur. 
pour receuoir lor fiex de lui. 
et por fere lui hommage. 
Et tant 
que li rois bans entre lui et boort de gauues son frere. furent uenuz a la feste. 
et iurent une nuit en cest chastel 
ou uous uousistes hersoir entrer. A 
Celui temps en estoit sires li duz des maires. 
qui auoit une fille la plus bele 
qui fust en cest pays. 
Et quant li rois bans la uit 
si la couoita tant pour sa grant biaute 
quil len fist mener a emble. 
et iut a li. 
et engendra celui hector 
dont ie uous conte. 
Et quant li cheualier. a 
qui uous alez combatre. li ot donees armes 
pour aler a la court le roy artur. 
Li deffendi bien 
quil ne se feist connoistre a uous. 
se sa proesce ne li acointoit. 
Et il dist loiaument 
que non feroit il. 
Si me merueil 
quant il est si preuz 
comme uous dites. 
quil ne sest pieca acointiez de uous. 
Car en ce 
quil est uostre frere nauez uous nule honte. Sire si mait diex fet lanc̃. honteus nen sui ge mie. 
ainz en sui liez et ioianz 
quant il est mes freres. 
Et diex en soit aourez 
quant uous le mauez dit. 
Car iames ne serai a aise deuant 
que ien sache la uerite. 
Et ia si tost ne le uerrai. 
quil li couendra rendre raison. 
por quoi il sest tant celez enuerz moi. 
Tant ont parle 
quil uindrent pres du chastel. 
Et li ostes dist a lancelot. Sire atendez moi tant 
que ie reuiengne a uous. 
Et ge uous di 
que ie ne demorrai mie. 
Et lanc̃. sareste. 
Et cil sen uet grant aleure iusques au chastel. 
Et regarde le cheualier. 
qui est a lentree. 
qui est freres a la mere hector. 
Et li cheualiers. 
qui uenoit grant erre le salue. 
Et cil li rent son salu. 
qui bien le connoissoit 
Car il est ses cousins germains biaux cousins fet li ostes Il conuendra 
que uous prengiez bon conseil de uous meismes 
Et que uous ne soiez ne fel ne estouz. 
Car ci uient li mieldres cheualiers del monde. 
pour combatre a uous. 
Et pour pass̾ le pont a force. 
Et il est de plus grant force 
que uous nestes/ 
Et uous ne porriez pas legierement sousfrir. 
Et por ce uieng ie ca. 
que uous feissez a lui la plus honorble pes 
que uous porriez. 
Et qui est il fet li cheualiers 
qui garde le pont. 
Ce est misire lanc̃. del lac. 
En non dieu fet il contre lui ne me combatͣi ge ia. se dieu plest. 
Car ge ni auroie ia honneur ne plus 
que li autre 
qui contre lui. se sont combatuz. 
Et meesmement se bien le cuidoie conquerre. 
ne mi combatroie ie mie. 
Si le deuroie ge lessier 
pour amor de hector mon neueu. 
qui freres il est. Mes itant me dites 
quiex armes il porte. 
Et cil li deuise. 
Et il connoist maintenant 
que ce est li cheualiers. 
quil abati her soir en leue. 
Ha; biaus cousins 
que est ce 
que uous me dites. Cuidiez uous dont que ce soit lanc̃. cilz 
qui fu filz le roy ban de benoyc. 
que len tient a si bon cheualier. 
Car il uint her soir ci tout tart. Si que ge ioustai a lui et labati en cel fosse. 
Et se il fust li cheualiers. de 
qui la renommee est si grant par toutes terres. ie sai bien 
quil ne fust ia par moi cheuz. 
Mes il est aucuns ribaus aucuns failliz de cuer 
qui uait en guise de bon cheualier. 
Et se fet apeler par le non del preudome. 
Si quil est honorez partout 
ou il est cogneuz. 
QUant li ostes ot ceste parole. 
si est si esbahiz 
quil ne set que dire. 
et li autres li demande 
quel cheueleure il a. 
par foi fet il il na nul cheueul. 
Car il a este tonduz de nouuel. 
En non dieu fet cil du pont. 
dont sai ge bien 
que ce nest mie misire lancelot. 
Car il a le plus biau chief soret 
et crespe. 
que nus hom ueit onques. 
Et lessiez le fet il uenir seurement celui 
qui lanc̃. se fet apeler 
quar se ge ne li faz la sele uuidier ie ne quier iames porter armes. 
LOrs reuient li ostes a lanc̃. 
et li dit. Sire; a iouster uous couient. 
Car autrement. 
ni passerez uous mie. 
Ne ie ne quier fet il. 
et il esloingne le glaiue 
et met lescu deuant son piz. 
Et let le cheual corre uerz le cheualier. du pont. 
et cil a lui. 
si sentrefierent. si durement 
quil font les glaines uoler em pieces. Il sentrehurtent des cors et des escuz si durement. 
quil nia .i. seul. 
qui ne soit touz estonnez. 
Mes si bien se tiennent 
que li uns ne li autres nest cheuz. 
Et lanc̃. met la main a lespee. 
Et li uoloit corre sus. 
quant il dist. 
Biau sire atendez uous. 
Encores ioustera chascuns dune lance 
ou de .ii. tant 
que li uns en chiee. 
Et il dit 
que ce uelt il bien. 
Et lors li baille li cheualiers une lance. 
et il la prent. 
Et il lesse corre li uns uerz lautre. 
si sentrefierent granz cox a laleure des cheuaux. si durement. 
que li escu percent 
et faussent. 
Et li cheualiers. del pont brise son glaiue apres le poing. 
Et lanc̃. le fiert si durement a ce 
quil lataint bas. 
quil porte lui et le cheual el fosse. en celui meismes 
ou il auoit lanc̃. abatuz. 
et sil neust eu aide il i fust noiez. a ce 
quil y auoit grant plete dyaue. 
et lanc̃. atent tout belement tant 
quil out celui tret del fosse. 
adont li demande lancelot. 
sil en uoldra plus fere. 
Ha: sire fet cil. 
pour dieu merci. Ie ne cuidoie mie. 
que ce fussiez uous. 
Et uesci mespee. 
Car ie me rent a uous. 
et me met del tout en uostre manoie. 
Et lanc̃̃. le prent 
et le fet monter derriere lui. 
et sen est entrez el chastel. 
Car il uouldra sil puet sauoir la uerite de lui. et dector. 
Et quant il uint au mestre pales. 
si descent li cheualier. 
et dist a la dame de laienz. Bele suer. Ie uous amainig misire lanc̃. del lac. le meilleur cheualier. del monde. 
qui est freres hector uostre fuiz. 
Or li fetes si grant ioie 
comme uous deuez. 
et ele le fet descendre et desarmer. 
Et quant ele le uit 
si descouuert le uis. 
Si li sembla 
quele ueist le roy ban de beuoyc. 
Car il nest home 
sil eust ueu le roy ban. et lanc̃. 
qui ne deist 
quil fust son filz. 
Et 
quant ele uoit celui 
qui tant ert desirrez. 
Si li baise la bouche et les iex. 
et pleure de ioie et de pitie. 
et le maine en son pales. 
et li dit tout en plorant. 
Certes sire: Ie ne me merueil mie 
se uous estes bons cheualiers et preuz. 
Car uous fustes filz au meillor cheualier. 
que ie onques ueisse. 
Ce fu li rois bans de benoyc. 
Et lors sassient sus lerbe uert 
dont la sale fu ionchiee. 
si parolent ensemble. 
Et il li prie pour dieu 
quele li die la uerite de lui 
et de hector. 
quar hom ma fet entendant fet il. 
quil est mes freres. 
Et sil est uoirs fet il 
ge noi onques si grant ioie 
comme iauroie de ceste chose. 
Si mait diex fet ele. il est uostre frere. 
Car li rois bans de benoyc lengendra 
et li conte comment. 
Et li dit tout ce 
que ses hostes li auoit dit et en tel maniere. tant 
quil set bien uraiement 
que ce est uoirs. 
Et encore sire fet ele uous mousterrai ge tel chose 
que uous connoistrez bien 
Lors uet en sa chambre. 
et desferme .i. sien escrin. 
Et en trait hors .i. sien anel dor. 
A .i. saphir. 
ou il auoit entaillie .iii. serpentiax. 
Et en uient a lanc̃. 
et li dit. Sire : ueez uous 
que ie tieng. Dame fet il oil. 
Se diex mait fet ele. li rois bans le me dona. 
quant il parti de cest pays. 
et me dist 
que la royne uostre mere li dona. 
et que ele en auoit .i. de tel fachon. 
Et ie sai bien 
quil me dist uoir. 
Car il na mie gramment 
que ie cheuauchoie parmi la terre de Gaulle. 
pour parler a .i. mien oncle 
qui estoit escuiers le roy clauains. 
si me mena mes chemins au moustier roial 
ou uostre mere. gist. 
Si trouuai illec uostre mere la meilleur dame et la plus sainte del monde. 
Si me fis connoistre a li. 
et li dis que iestoie de cest pays. 
Et ele me demanda molt de uous. 
Ge len diz ce 
que gen auoie dire. 
sanz ce que onques ne uous auoie ueu 
et dis 
que uos estiez li mieldres cheualiers del monde. 
Et ie auoie cest anel en mon doi 
si le uit. 
et ele me demanda 
qui le mauoit donne. 
Et ie li uoil celer. 
quant elle dist 
quele le sauoit bien. 
dont ie lauoie eu. 
Si me remoustͣ maintenant le sien de son doit. 
qui estoit de tele fachon. meismes comme cestui. 
Et pour ce connois ie bien 
que uostre pere mauoit dit uerite. de ceste chose 
et lanc̃. en fu molt liez. et molt ioianz. plus 
que se len li donnast la meilleur cite. 
que li rois artur ait. 
CEle nuit firent cil de laienz molt .u. grant ioie grant ioie 
et molt furent liez de la uenue lanc̃. 
Et molt estoit la dame en grant de demander 
comment hector son filz le fesoit. 
Car ia auoit passe .ii. anz. 
que ele ne lauoit ueu. 
Et lanc̃ dit. 
quil na mie .ii. mois 
que il le uit sainz et hetiez. 
Et apres uespres firent metre les tables. 
et mengierent a ioie et a liesce: 
quant la nuit fu uenue 
si firent .i. lit. a lanc̃. si bel et si riche 
comme a tel home couenoit. 
Si le coucherent 
et il sendormi maintenant 
et ne sesueilla deuant au matin 
que il fu iors. 
puis se uesti lanc̃. 
et apareilla. 
et oi messe en une chappele de laiens. 
Et quant il uint el palais. 
si trouua les tables mises. 
Car il uoloient 
que il mengast ainz quil sem partist. 
Et il sassist errant. 
et quant il orent mengie tout par loisir 
si se dreca lanc̃. 
et demanda ses armes. 
Ha: sire pour dieu 
sil puet estre. demorez encore cest iour seulement. 
Et il dit 
que ce ne puet estre. 
quil a trop as fere. 
Et quant il est armez et monte a cheual. 
Si se part de laienz 
et la dame cheuaucha delez lui. 
Et li prie pour dieu. 
quil se praigne garde de hector son frere. 
et il dit 
que se diex li donast trouer 
quil ne se departiront 
mes en piece cil le pooit trouer. 
et 
quant il lorent grant piece conuoie 
si les fet arester. 
Et lor dit 
que il niront plus auec lui. 
Et les commande touz a dieu. 
Et quant la dame uoit 
quil sen uet. 
Si li dit tout em plorant. 
biaux sire pour dieu. 
et por lame de uostre pere pensez de hector mon filz uostre frere. 
Et il dit 
que 
si fera il 
dont asseur en soit ele. 
ATant sen torne la dame molt dolente de lancelot 
et plus ne seiorne o lui. 
Et il cheuauche tout seul. 
Si fu mlert dolenz. 
pour lyonel son cousin 
dont il ne set noueles 
Et liez pour hector 
quil cuide par tans trouuer. 
Et li chaus fu leuez granz et merueilleux 
si li anuia a cheuaucher. 
et il oste son hialme 
qui molt le gͤuoit ce li est auis. 
et le baille A .i. escuuer 
quil ot trouue el chemin. 
Si erra en tel maniere iusques a nonne 
quil entra en une forest uieille et antiue. il uoit a lentree une chapele. 
ou il auoit .i. hermite molt preudomme. 
Et tout entour la chappele auoit .i. cimetiere. 
et a lentree une croiz. 
et .i. grant perron de marbre. Il regarde sor le perron 
et uoit letres merueilleuses. 
qui disoient. O tu cheualier. erranz. 
qui ceste part uienz pour auentures trouer. 
Se tu ne uels morir. 
Nentre mie en ceste forest. 
Car tu nen porroies eschaper sanz mort. ou sanz honte. 
Et lescuiier lut les letres. 
Et dist. Sire a lanc̃. Entendez uous ce que ces lectres ueulent dire. 
oil fet il. 
Dont sai ge bien fet il 
que uous nirez en auant. 
Car cist briez le desfent. 
Et tu en iras fet lanc̃. par cest chemin. uoire; fet li uallez 
quar il le me couient a fere. 
Or ua fet lanc̃. seurement. 
Car ie te siurai. 
Ha: sire por dieu: fet li uallez ni uenez mie. 
Car certes ce seroit trop esperte folie. 
Dont noez uous mie 
que cest brief dit .pour ces letres fet lanc̃. 
ne plus ne mains. 
Car ie ne leroie en nule maniere 
que ie ni alasse. 
LOrs regarde sor destre 
et uoit lermite 
qui auoit ouuert luis de la chapele er uoloit chanter uespres. 
Et lanc̃. uait cele part. 
si le salue. 
Et li preudom li rent son salu. 
et li demande 
qui il est. 
Et il dit 
quil est .i. cheualier. erranz. 
Et 
que alez uous querant fet il: 
Et il dist 
quil quiert .I. sien cousin 
qui a non lyonel. 
Et comment auez uous non fet li hermites. Sire. len mapele lanc̃. del lac. 
En non dieu fet li hermites de uous ai ge autre foiz oi parler uous estes li mieldres cheualiers del monde. a tesmoing de maintes genz. 
Si seroit grant domages 
se uus uous metiez en lieu 
dont uos ne poissiez issir. 
Car trop de gent i perdroient. 
Et pour se lo ge 
que uous retournez tot le chemin 
que uous estes uenus. 
Car en la uoie de ceste forest ne uoudroie ge en nule maniere 
que uous uous meissiez. 
quar puis .ii. anz en en ca. i sont bien entre .ii.cc. cheualiers. 
qui tuit me creanterent au departir. 
que se diex lor donoit eschaper de mort. 
quil reuendroient ci a conter ce 
quil troueroient. 
Ne onques puis nus nen reuint. 
Et pour ce sai ge bien 
quil sont tuit mort. 
Et pour ce uous di ge bien sire. 
que uos estes orendroit comme piliers de cheualierie. 
Si uous di 
que uous ni enterrez ia. 
Car ge sai bien 
que ia nen istriez. 
Or me dites fet lanc̃. de ces letres. sauez uos 
qui les fist. 
Certes fet il nenil. 
Et y ont eles longuement este fet lanc̃. 
Oil fet li preudons plus de .ui. anz. 
OR uous commant a dieu fet lanc̃. ia pour chose 
que gi uoie ni leroie a passer 
Car trop seroit grant coardie. 
se ie auoie paour deuant 
que ie ueisse le por quoi 
Or uous dirai. fet li hermites 
que uous ferez. 
puis qu il est einsi 
que uous ne retornerez mie. Remanez huimes ceaienz 
pour ce 
quil est pres de nuit. 
et cest li miex 
que gi uoie a uostre preu. 
Car 
se uous orendroit uous metez en ceste forest Il uous couendra gesir souz i. arbre a terre. 
Si naurez qe mengier. 
ne uous ne uostre cheual. 
mes ceainz gerrez uous a aise 
et aurez a menger. 
et uostre cheual asses fain et auaine. 
Et li uallez sera en repos 
dont il nauroit huimes point. 
Et puis quil uous plest fet lanc̃. ge remandrai. 
Et si est il encore .i. 
poi trop tost. 
Lors descent. 
et cil li tint lestrier. 
Et li dit 
quil remaingne huimes o lui. 
Et ge te di loiaument fet il au uallet 
que ge te ferai demain compaignie a trespasser la forest. 
Et cil remest 
qui bien uit 
quil ne porroit miex fere. 
CEle nuit fu lanc̃. seruiz et honorez de 
quanque li hermites pot. 
Car il enuoia son clerc a .i. chastel pres dilec 
pour achater poisson. 
si comme au iour du uendredi. 
Si en mengierent a plante. 
Apres menger demanda lanc̃. au preudome 
comment la forest auoit a non. 
Sire fet il la gent de cest pays lapelent la forest perdue. 
Car il nest nus 
qui de lestre de leainz puisse riens sauoir. 
Ainz est si perdu 
quan y entre 
que que len nen set puis ne uent ne uoie. 
Par foi fet lanc̃. ce est merueilles. 
que nus nen reuient. Il mest auis 
que ce est la uoie sanz retour. 
Et ia diex ne mait 
se ie lessoie pour riens 
que ie ni alasse. 
Et que ge ne sache ou il remaingnent tuit. 
Or uous en conseult diex fet li preudom . 
Car si mait diex onques mes nus ni ala 
dont geusse si grant paour 
comme iai de uous. 
Cele nuit fu lanc̃. au plus a aise 
que li preudons pot. 
Et au matin 
quant il fu leuez li chanta len messe du saint esperit. 
puis si sarma. 
Et quant il fu montez. 
si commanda li preudon a dieu. 
Et quant il len uoit aler 
si prie a nostre seignor 
quil le ramaint a ssauuete. 
Et se met adont en la forest. 
Et il et li escuiiers auec lui. 
Et lanc̃. li demande a 
qui il est. 
Et il dit au roy pelles de la terre foraine. 
quil lenuoie au duc doc. en message. 
Einssi cheuauchent iusqua prime. parmi lombre del bois. tant 
quil encontrent une damoisele. 
qui portoit .i. brachet entre ses braz. 
et lanc̃. auoit oste son hialme. pour le chaut 
qui iert leuez. 
Si auoit son uiaire descouuert. il salue la damoisele. 
Et quant ele laproche. ele ne dit mot. 
ainz le regarde. 
car tant li semble biax. 
quele en deuient toute esbahie. 
Si sareste pour lui miex ueoir. 
si sen merueille 
pour quoi ele le regarde einssi. 
Si li dit damoisele qe uous en semble. 
Certes sire il me remembre 
que ce est grant domage. 
quant si biax cors domme uait a sa mort et a sa honte. 
Si mest auis que molt en fet diex a blasmer. 
quant il ceste part uous a aconduit. 
Car em plus perilleus lieu ne poissiez uous pas aler. 
Or ne uous esmoiez damoisele fet 
il.Car touz li maux 
que uous pensez ne nous auendra pas 
se diex plest. sire diex lotroit fet ele. 
Car si mait diex. ge le uoldroie bien. 
Si sen part antant li uns de lautre. 
quant il sont .i. poi esloingie. 
si dit li uallez a lanc̃. Sire pour dieu quar creez conseil 
et aiez pitie de uous meismes. 
Et retornez Nauez uous oi de ceste damoisele 
qui onques mes ne uous uit. 
qui est courreciee de uous. 
et dit 
que uous alez a uostre mort. malement em pesera ore a cels 
qui uous connoissent. 
quant a ceus 
qui onques mes ne uous uirent em poisse. 
pour dieu retornez tant 
comme uous en auez loisir. 
Et ge por lamour de uous retornerai por uous fere compaingnie tant 
que uous soiez hors de laforest. 
Et il dit 
quil nen feroit en nule maniere. 
mes taise sen atant. 
et li uallez a dit 
quil nen parlera iames. 
pus que son cuer y est atornez. 
Si ont tant ale 
quil uindrent en une molt bele praerie deuant une tour. 
ou il auoit tenduz iusqua. .xx. paueillons. 
et les plus riches 
que lanc̃. eust onques mes ueuz a son escient. 
Et enmi les paueillons auoit .iiii. granz pins parcreuz. 
et estoit li uns contre li autre. einssi tout a la reonde. 
Et el milieu auoit une chaiere dyuoire couuerte dun uermeil samit. 
Et desus le samit auoit une coronne dor grant et pesant. 
Et tout entour le pui auoit cheualiers. et dames. 
Si estoient li uns des cheualiers armez. 
et li autre desarmez. 
Et caroloient tiex y auoit les hialmes laciez aussi 
comme se ce fust fremaille. 
Et tielz y auoit 
qui caroloient en cotes et en mantiaux. 
Et tenoient les damoiseles par les mains. 
dont il y auoit assez 
Et quant lanc̃. uint cele part 
et il uit les caroles 
qui souz les pins estoient enuironnees si sen merueille molt. 
Et touteuoies dist au uallet. molt a ci bele compaignie. 
et renuoisiee gent. Il ne moustrent mie 
que len ne puisse par ceste forest aler seurement. 
et dahaiz aie ge se ge ne uoiz sauoir de 
quoi il font si grant feste. 
LOrs se fiert es paueillons 
et si tost 
comme il a le premier encontre. si li mue le sens 
et li change li 
talenz.Car deuant nauoit talent fors de cheualierie. 
et dassault et de meslees. 
Or est ses uoloirs a ce menez 
quil na talent fors de quaroles 
si oublie sa dame et ses compaingnons. 
et soi meismes en tele maniere 
quil ne len souient mes. 
Ainz descent de son cheual 
et le baille a garder au uallet. 
Si giete sa lance et son escu a terre. 
et sen uet en la quarole touz armez le hialme lacie. 
Et se prent ala premiere damoisele 
quil encontre. 
Et lors commence a chanter 
et a ferir du pie. 
comme li autre. 
si sen uoise assez plus 
quil nauoit onques mes fet. 
Et tant 
que li uallet meismes 
qui le regarde le tient pour fol. 
Et il chantoit une chansson 
qui estoit fete de la royne genieure. 
Et il chantoient einssi en escotois. 
que li uarlet ne les entendoit mie. bien 
quil disoient. 
Et ne pourquant tant en sauoit 
que le sens de la parole estoit tele. 
uoirement auons nous le plus bele royne des autres. 
QUant li uallez a grant piece atendu. 
si li poise molt de ce 
quil demeure tant 
Car il pert ce li est auis sa iornee. Il uient a lanc̃. 
et le prent par le pan del hauberc. 
et li dit Sire : uenez uous ent. 
Car uus demorez trop. 
Et il respont touz iriez de ce 
quil la araisonez. fuiez de ci. lessiez moi. 
Car ie ne me mourai dici por toi. 
ne pour autre. 
Et quant il ot quil ne se mouura. 
Si li est auis 
quil se soit correciez 
pour ce quil la trop apele. 
Si se trait arriere 
et atent encore .i. poi. pour sauoir 
sil se moura. 
et il nen fet nul semblant 
Et cil demeure iusqua nonne. 
et quant il uoit 
que li soleus est ia tornez. 
si se tient pour fol de ce 
quil a tant atendu. 
Lors reuient a lui. 
et le rapele une autre foiz. 
et li dit 
quil sen uiengne. 
Et cil a 
qui il ne souient 
que de iouer et de quaroler li respont. 
uoirement fet il bon maintenir amors. 
Et ce estoit la chancon 
quil disoient. 
lors sapercoit li uallez 
quil estoit de ceuz 
et engigniez par la quarole. 
si commence affere le greignor duel del monde. 
Et maudit leure 
quil uindrent cele part. 
Car li mieldres cheualiers des bons y est pris. par folie et par enchantement. 
Si en pleure 
et en fet trop grant duel. 
Et quant il uoit 
quil nen porra puis prendre. 
Si entre en son chenun. 
et sen net molt grant aleure 
et lesse lanc̃. a la quarole. Mes atant lesse ore li contes a parler de lun et de lautre. 
Et retorne a parler de monseignor .y. 
Car grant piece sen est li contes teuz. 
OR dit li contes 
que quant monseignor .y. ot seiorne. xu. iorz en lermitaige. 
quil fu sainz et gariz de la plaie qe il auoit eue. 
Lors se parti de laienz liez et ioianz. 
et commande les freres a dieu. 
Et erra toute iour sanz auenture trouer 
qui a conter face. 
et lendemain aussi et par tout la 
ou il uenoit demandoit noueles de lanc̃. 
Mes onques ne trouua toute la semaine 
qui nouuele len deist. 
Si erra en tel maniere .x. iourz. 
Et tant 
quil auint par .i. lundi matin 
quil encontra .i. naim. 
qui cheuauchoit .i. roncin trotant 
et aloit molt grant duel fesant 
Et monseignor .y. li demande 
se il set noueles dun cheualier 
quil uait querant. 
Et li nains sareste. 
et li demande 
qui li cheualiers est 
Et il dit. 
que ce est. misire lanc̃. del lac. 
En non dieu fet li nains de lanc̃. uous dirai ge bien noueles. 
Se uous tant uouliez fere pour moi. 
que .i. brachet me feissiez rendre. 
que une damoisele ma tolu a force. 
Et il dit 
se il la damoisele li moustre. 
ele li rendra le brachet asseur en soit il. 
Et cil li creante loiaument. 
que tiex nouueles li dira par quoi il deura bien estre creuz. 
Or me maine donc fet misire .y. la 
ou la damoisele est. 
dont tu te plainz. 
Et ge te creant loiaument 
que ge ferai mon pooir de rendre le toi. 
Et cil dit 
quil ne demande plus 
Si sen torne tout le chemin 
quil estoit uenuz grant erre. 
Et misire .y. le suit. tant ont ale 
quil uindrent a laualer du tertre. 
Et lors uoient .i. cheualier. tout arme et une damoisele auec lui. Sire fet li nains a misire .y. ueez la la damoisele. 
qui mon brachet emporte. 
quele me toli par la seurte del cheualier. 
qui est auec li. 
Or ua donc fet misire .y. 
si li oste des mains maugre sien. 
Et se li cheualiers em parole moi ne chaut. 
Et ne le doute de riens. 
Car se li cheualiers. se ueult prendre a toi. Ie te garantirai. 
Et li nains en est touz liez. 
Si uient a la damoisele. 
et li oste le brachet des mains. si felonnessement 
que poi quil ne la ius abatue del cheual. 
Et quant cele uoit 
quil lemporte. 
Si uient apres por tolir li. Mes misire .y. dit : damoisele ne le touchiez. 
car il est en mon conduit. 
et lessiez le brachet. 
Car il est siens. 
si le doit miex auoir 
que uous ne deuez. 
Car en la seue chose nauez uous droit outre son gre. 
Lors sault auant li cheualier 
qui la damoisele conduisoit. 
et uait au nain tolir le brachet et misire .y. li dit. traiez uos arriere. sire uassaux. 
Car ge ne soufferroie mie 
que uous a lui meissiez main. 
Non sire: fet cil. 
par sainte croiz mar le deistes. 
Or uous gardez de moi 
Car uous estes uenus a la bataille. 
Et il respont 
que de ce ne li chaut. 
Lors sesloingne li uns de lautre. 
et metent lor escuz deuant lor piz. 
et lessent corre les cheuaux fors et isniax 
et sentredonent si grans cox 
quil en font uoler les esclaz. il sentrehurtent des cors et des escuz. 
si ni a cil cil 
qui nait le ceruel en la teste trouble. 
si sentrabatent a la terre par desus les croupes as cheuax si estordiz. 
quil ne seuent deus nul conseil. 
Et il resaillent em piez au plus tost 
quil en ont lepooir. 
Et traient les espees trenchanz. 
et sentrefierent granz cox. sor les escuz. et sor les hialmes. 
et sentreblescent 
quanqueil pueent. 
et en font uoler le sanc cler a lor espees 
Si dure tant li premiers assaulz. 
quil ni a .i. seul 
qui nen soit laz et trauailliez. 
Et misire .y. est tiex atornez 
que il nen cuide ia eschaper sanz mort. 
Car il a tiex .uii. plaies 
dont la mendre est assez perilleuse. 
Et il trueue celui a 
qui il se combat. si fort 
et si seur 
quil ne cuide mie. 
que entre tiex .uii. cheualiers. eust autretant de force. 
et de proesce 
comme il a en lui 
et bien connoist 
quil est emperill de mort. 
et en auenture de mener a outrance. 
se il ne fet tant 
quil ait pes entreus .ii. 
et il se furent tret arrieres 
pour reprendre leur 
alaines.Car merueilles longuement auoit dure li premiers assaulz. 
Si regardoit li cheualiers. sespee. 
qui toute estoit rouge del sanc monseignor .y. 
et la terdoit au pan de son hauberc. 
Et misire .y. laraisonne premierement. 
Et li dit. Sire cheualiers 
tant nous sommes combatu moi 
et uous 
quil ni a celui 
qui bien ne se soit essaiez lun contre lautre. 
Et uous sauez bien 
que de ceste querele est li droiz miens 
et li torz uostres. 
Et por ce me semble il 
que uous ceste bataille deussiez lessier 
ainz que pis uous en uenist. 
Car daler contre droit. ne uous puet uenir se domage non. 
Et il dit 
que de la bataille lessier nest il mie conseilliez. 
ne ne sera tant 
comme il puist sespee tenir. 
par mon chief fet. mesire .y. 
dont sommes nous au recommencier 
Car mon droit desfendrai ge dusqua lamort. 
Mes aincois que uous en faciez plus. uous pri ge par cortoisie 
que uous me diez uostre non. 
Et puis face chascun son pooir de lonneur auoir. 
CErtes sire fet li cheualiers uus me semblez si preudom 
que ge ne uous celeroie mie ce 
que uous mauez demande. 
Car molt uous ai trouue meilleur cheualier et plus hardi 
que ge ne quidoie. 
Si uous dirai mon non 
puis que uous le me demandez. 
Ge ai a non boors li essilliez. 
et sui cousins monseignor lanc̃. del lac. 
quant misire .y. lentent. 
si a trop grant ioie. 
Si giete sespee a terre. 
et oste son escu de son col. 
Et dit a boort. 
Ha: sire. ge uous quit ceste bataille. 
puis que uous estes cousins monseignor lancelot del lac. 
Ge me tieng pour outre. 
Si uous pris 
que uous me pordoingniez ce 
que ge me sui a uous combatuz. Sire fet boort. 
qui estes uous 
qui me fetes tel honnor de ce 
ou ge nai droit. 
Car uous uous tenez por outrez 
et si ne lestes mie. 
Et il se nomme. 
Et quant boort entent 
que ce est monseignor .y. 
si li ueult sespee rendre. 
mes il ne la ueult prendre en nule maniere. 
Car molt estoit cortois cheualier. 
ainz dit bien 
que ia ceste honneur ne li auendra 
Car il nest mie raison. 
ainz la deuez auoir biax sire. 
quar uous mauez mene dusques a outrance. 
Lors deslacent lor hialmes. 
et sentrefont molt grant ioie. 
comme cil qui assez sentramoient. 
Si sassieent sor lerbe uert. 
et regarde li uns lautre ses plaies. 
Si demande Misire .y. nouueles de lanc̃. 
et il li dit teles 
comme il les set. 
Et dit 
quil na gueres quil le lessa malades durement. 
et li conte comment il auoit este enuenimez. 
et par quel achoison. 
En non dieu fet misire .y. nous quidions a court 
que il fust mors. 
Car la royne le nous auoit fet entendant. 
Et pour sauoir en uerite. sommes nous partiz de court. dusques a .x. cheualiers. de la table reonde. 
et auons iure sor sainz 
que iames nenterrons a court deuant 
que uous en sachons uͣies nouueles. 
En non dieu fet boorz. il nest mie morz ainz est touz hetiez a mon escient. 
LOrs sault auant li nains 
et dit a monseignor .y. Sire: tant sachiez uons de lanc̃. 
quil est sainz 
et hetiez ne na pas encore .u. iors. 
que ie le ui a .i. tornoiement. 
qui fu feruz deuant le chastel de la charrete. des cheualiers de Gorre et des homes le roy de norgales 
et le fist si bien a ceste assemblee 
quil uainqui tout outreement. 
et enporta le pris dune part et dautre. 
Et pour ce que uous men creez miex uous di ge. 
quil porta armes blanches. 
et .i. escu blanc. 
et si aida au roy badem̃. de gorre. si 
que tuit cil de norgales furent uaincu. 
En non dieu fet misire .y. tu en diz si bonnes ensaignes. 
que len ten doit bien croire. 
Si men porrai bien retorner 
quant moi plera 
quar il mest auis 
que iai bien ma queste affinee. 
puis 
que ien ai uraies nouueles oies. Ia ne poez uus mie retorner a court fet li nains sanz uos autres compaignons. 
puis que uous meustes ensemble. 
si puis bien fet misire. yuains. 
OR me di nains fet .bo. 
et de la court. sez tu nules nouueles. 
oil fet li nains li rois a fet crier par toute sa terre. 
que il fera ferir .i. tornoiement as octaues de la madaglaine. es prez de souz camaalot. 
Si a enuoie touz ses messages. as barons de ceste terre. 
pour ce quil i soient 
Et ge meismes le uoiz denoncant atouz les cheualiers preudomes 
que ge connois. 
quil y aillent. 
Car touz li mondes i sera. 
Diex doinst fet boors. 
que iaie entre ci 
et la acheue la besoingne a ceste damoisele. 
Car ml̃t auroie grant ioie se gi pooie uenir a temps. 
Longuement ont parle ensemble. tant 
que boors dist a monseignor .y. Sire : 
ge uous commanderai a dieu. 
et men yrai. 
car il le me couient a fere 
Car ge me hasteroie uolenters de metre ma besoigne a fin. 
pour sauoir se ie porroie uenir a tens au tornoiement. 
quar ge sai bien. 
que messires i sera se diex le desfent de mort. et de prison. 
et pour lui ueoir il uoil ge estre. Sire fet misire .y. puis que uous en uolez aler. 
ge uous commanderai a ihun crist. 
qui uous conduie en quel lieu 
que uous ailliez. 
Et il sen part maintenant o la damoisele. 
pour qui il est de court partiz. 
Et misire .y. remest si naurez et plaiez 
quil auoit bien mestier de mire. 
Car molt auoit perdu del sanc. 
si 
se repose entre lui et le naim. iusques uers nonne. 
Et quant li chauz fu remes 
et le soleil fu abessiez 
Si monta misire. yuains en son cheual. 
et sen ala le petit pas. tant que il uient a une abaye de blanches nonnains Il descent 
et demande lostel 
Et li seriant. li saillent a lencontre 
por ce que malades lor semble. 
si le desarment au plus doucement 
que il pueent 
et le metent coucher en une chambre. 
et li font regarder ses plaies a une des dames de laienz 
qui assez sauoit de tel mestier. 
Et 
quant ele les a ueues. 
si dit 
quil na garde de 
morir.Car ele le quide rendre sainz et hetiez dedenz .xu. 
iours.Si remest einssi misire .y. laienz tant 
quil fu auques gariz des plaies 
que. bo. li auoit fetes. 
Et quant il fu auques sainz. 
que il pot cheuaucher 
si se parti de laienz. 
et commanda les dames a dieu. 
Car molt lauoient bien serui en sa maladie. 
QUant. misire. yuains se fu partiz de laienz 
si cheuaucha toute la semaine. 
einssi 
comme auenture le menoit. tant 
quil uint a unes bronces. 
Lors regarde deuant lui el chemin. 
et uoit une grant uieille sus .i. poure roncin. 
qui traynoit encoste de soi .i. naim. tout a pie. par les cheueuls. 
et il ot grant barbe. 
si le uet batant des poinz parmi les ioes. 
et il uait criant aide aide. 
Et misire .y. se haste de tost aler pour secorre le naim. 
Si dit a la uieille 
quant il la atainte. 
Ha: dame 
por dieu lessiez le naim. si ferez cortoisie. 
Et ele se regarde 
et uoit 
que ce est .i. cheualier. 
Si li dit 
que pour lui ne le lera ele mie. 
Ha: dame: fet il. Ie uous pri par amors que uous le lessiez. 
se uous pour moi uoliez fere ce 
que ge uous requerroie. 
Ge feroie pour uus ce 
que uus me requerez de cest naim 
se uous uoulez fere ce 
que ge uus requerrai 
Ge ferai pour uous. ce 
que ie porrai fet misire .y. 
si le quitiez. le me creantez uous fet ele comme loiaux cheualiers. 
oil fet il : 
Et ele le lesse maintenant. 
et puis li dit 
quil ost son hialme de sa teste. 
Et il li demande 
pour quoi. 
pour ce fet ele 
que ge uous ueul ueoir apertement. 
Et il oste son hialme de sa teste 
et ele le uoit biau cheualier. 
et molt bien fet de uis. fors tant seulement. 
que les mailles del hauberc li paroient el col. 
Et ele li dit. 
biau sire. Ie uous requier 
que uous faciez ce 
que ge uous dirai. 
Cil dit 
que si fera il die seurement. 
Or me besiez fet ele une foiz. 
si uous clamerai quites. 
Et il la regarde 
et la uoit. si laide et si fronciee 
que nule plus. 
si se targe de respondre. 
Car trop est esbahiz de ce 
quele li demande. 
et ele li redit encore une autre foiz. Sire cheualier. 
sil out onques loiaute en uous. 
si uous aquitiez uers moi. 
Et il respont trop courreciez 
Ha: dame demandez moi autre chose. 
quar certes ce ne feroie ie mie uolenters. 
Non: sire fet ele. estes uous si loiaux. 
Et dahez aient ore tuit li cheualiers del monde. 
por amour de uous. 
Et uous 
quant uus fustes onques cheualier. 
mes certes Ge ne cuit pas 
que uous le soiez 
ainz estes aucun Ribaut lerres espie de gent. 
qui alez en guise de cheualier. 
pour estre desconneuz. 
et certes se uous fussiez cheualier. uous ue mentissiez pas uostre foi. 
por la uie perdre. 
Lors li demande son non. 
Et il li dit 
quil a non yuain. filz le Roy urien. 
Certes fet ele uous y mentez. onques ne fustes celui .y. 
qui fu filz li rois urien. 
Car cil ne fu onques ne menterres ne boiserres. 
mes uous nestes mie ce. 
Et il dit 
quil fu filz li rois urien. 
et cousis monseignor .G. 
uoire fet ele et si mait diex 
dont men uoiz ge a la court le roy artuz. 
si me clamerai de uous 
et conterai toute uostre desloiaute. 
Lors sen torne 
et fet semblant 
que ele uoille aler a court. 
Et misire .y. en est trop dolenz. 
si pense 
que mielz li uient besier 
que fere uerz li desloiaute. 
dont il soit mal renommez. 
si la rapele 
et ele retorne. 
et fet sembblant 
que ele soit mout liee. 
si se trait pres de lui. 
mes en ce que il la uoloit besier. ele sareste 
et li dit. 
Biax sire atendez uous .i. poi. 
et il si fet molt uolenters. 
Or uous dirai fet ele une autre chose. 
que uous direz por moi. 
Car ge uoi bien 
que del besier nauez uous mie grant talent. 
mes ueez uous ces paueillons la. 
Si li moustre .ui. paueillons tenduz en une lande. 
Et il dit 
que il les uoit bien. 
Se uos fet ele me uouliez baillier .i. hialme et une espee. 
que ge uous mousterrai. 
et abatre .i. escu 
qui pent desus .i. arbre 
qui pent deuant les paueillons. 
ge uos clameroie quite. 
et il dit 
qe si fera il uolentiers que quil len doie auenir. 
Or en uenez dont fet ele. alez fet il 
et ge uous siurai. 
Ha: pour dieu fet li nains sire cheualiers. ne la creez mie 
Ce est la plus desloial fame. 
que uous iames ueoiz. aiez merci de cels de cest pays. 
que tuit seront tourne a destruiction 
se uous fetes ce 
quele uous commande. 
Certes iames pour pooir 
que uous aiez namenderez la disme partie des domages 
qui en auendront. 
et uous meismes en morrez. 
Et misire .y. ne respont riens a ce 
quil li die. 
Ainz sen uet grant aleure 
Apres cele dusques as paueillons. 
Et quant il sont la uenu. 
si entrent el premier paueillon. 
et trueuent desus .i. lit .i. hialme molt riche et une espee molt bele. 
Est ce ci ce 
que uous dites. fet misire .y. 
Sire fet ele oil. 
Ge ne uos demant plus. 
Et il li baille le hialme. 
et lespee. 
et ele la prent. 
Et il li demande 
se il est quite a li. 
Nenil fet ele deuant 
que uous aiez cel escu abatu. 
si li moustre. 
et il point le cheual. si 
quil labat en .i. fontenil. 
or conuient fet ele. 
que uous prenez cel escu. 
et lessiez le uostre. 
Car autrement diroit cil 
qui lescu est. 
que uous en seriez foiz. 
Et que uous ne loseriez atendre. 
Et il prent lescu 
qui lot abatu. 
et met ius le sien. 
Et la uieille prent lescu et le hialme. et les loie en une corde 
puis les lie a la qeue de son roucin. si 
que ele trayne le hialme 
et lespee parmi la boe. 
et parmi lordure. 
Lors saillent des paueillons dusques a .xii. damoiseles. 
Et quant eles uoient la uieille 
qui sen uet. 
et le cheualier 
qui emporte lescu 
quil auoit abatu. 
Si batent les paumes 
et rompent lor cheueuls. 
et font le greigneur duel del monde 
et crient lasses chetiues tant auon mal garde ce 
que garder deuion. 
ha: sire cheualier font eles. 
qui lescu emportez. molt auez ore fet grant uasselage. 
qui nous auez honiees et desheritees. 
et mises en dolereus seruage. 
Dont nous nistrons iames. Sire maluesement porriez restorer la perte 
que cil de cest pays receuront par ce que uous auez fet. 
Ne uous ni auez fet gueres de uren preu. 
Car uous en morrez 
comme las et chetis. 
Et cil de cest pays en remaindront poures et essilliez a touz iors mes. 
et nous en serons laises et souffreteuses. 
QUant misire .y. les ot si dementer. 
si en ot mlert grant pitie. 
Si se repent trop de ce 
quil a fet. 
Car bien pense 
quil a mal ouure. 
Mes il ne set en quoi. 
Si retorne et uient as damoiseles 
et lor dit. 
quil lor amendera ce 
quil a mesfet. 
Ha: sire: fet lune uous dites noient. Iames pour pooir 
que uous aiez ne lamenderez. 
quar li mesfez y est si granz. non mie a nous seulement 
qui ci sommes. 
mes a touz cels de cest pays. 
que uous ne porriez tant de bien fere en uostre uie. 
que cist max ne soit grendres. 
Si auez fet pechie mortel. 
quant les puceles de cest pays 
qui riens ne uous auoient mesfet auez mises a honte. 
Et diex uous en doinst tiex desertes 
que uous par tens uous en repentez. 
Lors est il tant dolens 
que il quide bien del sens issir. 
Si dit a cele 
qui a lui parloit. Damoisele 
car me dites en 
quoi ie uous ai tant mesfet. 
Certes sire fet ele. 
Ge nel uous dirai ia. 
Car uous le saurez auant 
que mester ne uous fust. 
mes itant uous di ge bien. 
que uous en morroiz se uous de cest pays ne uous en fuiez. 
Et il dit puis quil est maneciez. il ne se moura mes hui delieuc. 
ainz atendra por sauoir 
se il trouueroit 
qui li contredeist rien. 
Et il descent 
et oste ses armes et sassiet auec eles. 
Et eles ne lessent mie 
pour lui affere leur duel. 
ainz en font tant 
comme se chascune ueist deuant li som pere mort. 
Et il len poise molt 
se il le poist amender. 
Si se repent molt de ce 
quil a fet le commandement a la uielle. 
Si atent einssi dusques apres uespres 
quil ne uoit ame uenir as paueillons. 
Si relace son hialme. 
et remonte en son cheual 
et pense 
quil sen ira. 
Car o celes qui tel duel font. ne remaindroit il en nule maniere. 
Et quant il est montez. 
si commande les damoiseles adieu. 
et eles ne li dient mot. 
ainz pleurent touteuoies. 
Et quant il est partiz de eles. 
si li crient toutes ensemble. sire cheualier. 
qui a honte nous auez mises 
et a pourete 
et a male honte puissiez uous aler. 
Lors recommencent lor duel greignor 
que deuant. 
et il cheualche dolenz et correciez dusques a tant 
quil li anuite. 
Et uient a .i. hermitaige fort clos de haie espesse de peux aguz. 
et y auoit porte toute nueue forte et espesse. Il uient a la porte 
et y apele. 
et .i. clerton uient auant. 
si li oeure 
et il uait enz tout a cheual. 
et 
puis descent. 
Et li hermites 
qui fu hors issu de sa chapele 
et auoit chante ses heures recoit son escu. 
et li fet ses armes oster. 
et len maine en sa meson 
qui fors estoit et bele. pour les cheualiers erranz heberger 
qui par ilec passoient 
Et pou ce 
que la meson estoit si bele estoit li liex apelez li hermitaiges as erranz. 
Et quant li maingers fu prez tiex 
con li preudom lauoit. 
si sassist misire .y. en .i. prael. 
ou la table estois mise. 
Et quant il orent tout par loisir mengie 
Si demande li hermites a monseigneur .y. 
qui il estoit. 
et de quel pays. 
et il dist 
quil estoit de la meson le roy artus. 
et compains de la table reonde 
Et auoit a non yuains filz le roy urien. 
En non dieu fet li hermites 
dont sai ge bien 
qui uous estes. uostre pere ui ge ia maint iour. 
et fui ia bien de lui deuant le coronement artur. 
quant ge estoie cheualier errant. 
Et de la table reonde eusse ge este compainz 
se ne fust pour .i. cheualier. 
qui en estoit 
que ie haoie. si 
que ge le mehaignai 
puis de [lui] des braz. 
pour quoi li rois artur. 
quant il fu coronnez me chassa de sa terre. 
et me desherita outreement. 
Mes por dieu me dites 
se cil de la table reonde. issieent par autel maniere 
comme il i soloient seoir. 
Et misire .y. li demande 
comment il les i uit seoir. 
Ce uous dirai ge bien fist il uolentiers. 
QUant li rois uterpendragon soloit ses cors tenir as festes anuiex. 
et li compaignon de la table reonde estoient assis au mainger. li clerc de laienz 
qui les auentures metoient en escrit. 
si comme li cheualier les contoient a 
qui eles estoient auenues erent tantost apareillie. 
et aloient regardant par la table reonde. pour sauoir se aucun i fust assis 
qui neust plaie enmi le uis 
Car a celui tens estoit costume 
que nus ni seoit. 
Sil niert naurez. donc ge ui ia une auenture auenir. 
qui molt dut estre cher achetee. 
Et ce fu a .i. noel 
que li rois tint sa court a carduel en gales. 
Et li uaillanz uterpendragon li plus gentilz hom del monde 
et qui plus ama poures cheualiers. ot mande molt grant gent. 
Et quant il furent assis. 
si uindrent auant li clerc 
qui de ce seruoient 
que ie uous ai dit. 
si trouerent entre les cheualiers .I. cheualier. Ioene home et preus de cors et hardiz. 
si estoit de molt hault lignage 
mes il nauoit sor lui ne plaie ne sanc. 
Et quant il le uirent 
si le mostrerent as autres. 
et es garderent 
quil ni deuoit mie seoir 
puis quil ne portoit le signe de la table. 
si le firent leuer 
et aler hors. 
et quant li cheualiers uit ce. 
si en ot molt grant duel. 
et dist 
que pour desfaute de plaies nen seroit il mie ostez une autre foiz. 
Si sen ala a lostel 
et prist ses armes. 
puis reuint a la cort 
et uit une pucele 
qui del uin. seruoit. 
si la prist uoiant touz cels de laiens. 
et la mist sor le col de son cheual 
et lem porta en tel maniere 
Ne nus niert laiens tant hardiz. 
qui por auenture 
qui auenist se del cors le roy ne fust. se remuast deuant 
que les tables fussent ostees. La damoiseie auoit .iii. freres compaingnons de la table reonde. 
qui natendirent mie tant 
que li autre eussent maingie. 
ainz se leuerent de lor sieges. 
et alerent querre lor armes. 
quant li rois uit 
quil auoient einssi fet. 
Si les fist oster de lescrit. 
Et dist 
que iames a la table reonde ne serroient tant 
comme il uesquist. 
Et il siuirent tant cil 
qui lor suer emportoit 
quil latainstrent a lentree dune forest. 
et li corurent sus. 
Et il estoit de molt grant proesce. 
si les ocist touz .iii. 
mes il recut tant de plaies 
quil ne pot auant aler. 
ainz chai ius del cheual touz pasmes aussi 
comme mors. pour le sanc 
donc il auoit tant perdu. 
Et ge trespassoie par illeuc touz armez seur mon destrier. et uenoie de quenpercorentin. 
et me hastoie molt de uenir 
pour estre de iors a la cort. 
Et quant ge ui le cheualier. gesir a la terre. 
si ale cele part. 
et le ui tout couert de sanc et son cheual mort lez lui. 
Et quant il me uit. 
si me pria pour dieu. 
que ge le montasse sus mon cheual. 
et men alasse a la court. 
et le meisse a la table reonde pour morir. 
Et se ge muir illec fist il mame en sera plus aaise. A touz iors mes. 
Et ie fis ce 
quil me requist 
et le montai seur mon cheual. 
et lenportai a carduel. 
Et quant li rois le uit 
et il sot la proesce 
quil auoit fete: 
et le don que il demandoit. 
Si dist 
quil lauoit bien deserui 
et que bien le deuoit auoir. 
si le fist metre en .i. des sieges de la table reonde. 
Et quant li parent a cels 
quil auoit ocis. sorent le domage 
quil lor auoit fet. 
si le uoldrent ocirre. 
Mes li rois dit 
quil les destruiroit. 
sil metoient main en lui 
pour mal fere. 
et cil nen firent plus. 
Si uesqui puis einssi. le cheualier .iii. iors. 
et deuia el siege de la table reonde 
quil auoit conquis. 
Et itele auenture en ui ge ia auenir. 
Et pour ce uous demant ge. 
se li rois tient cele coustume de lors. 
Et misire .y. dit 
que nenil ainz failli celui ior 
que lanc̃. del lac. et Galehoz des lointaingnes illes. 
et hector des mares uindrent a cort. 
et en furent compaignon. 
et 
si assistrent sanz plaie. 
pour ce quil nauoient pas requis le siege. 
Ainz les auoit len requis. 
mes il y amenerent fet misire .y. une autre coustume. 
qui est assez plus anuieuse 
que cele deuant. 
Car nus ni puet mes seoir as hautes festes. 
sil ne iure seur sainz 
que il a conquis cheualier en la semaine. 
par proesce darmes. 
Assez parlerent cele nuit de la court. tant 
que misire .y. demanda a lermite. Sire; 
Ge ai ueu ca desouz en une ualee .ui. paueillons tenduz deuant .i. arbre. 
ou il pendoit .i. escu blanc goute de noir. 
Et dedenz les paueillons auoient damoiseles. 
qui molt fesoient grant duel. sauriez uous 
pour quoi ce est. 
Nenil uoir fet il. 
se aucuns na forfet a malduit le Iaiant. 
Et comment li forsferoit len. fait misire .y. 
qui abatroit fet il lescu 
que uous ueistes. 
et prendroit lespee et le hialme que les damoiseles doiuent garder 
Ge sai bien 
quil le tendroit a grant forfait. 
et essilleroit tout cest pays. 
En non dieu fet misire .y. 
dont le puet il essiller. 
Car lescu ai ge. 
Si li conte 
comment il ot trouue la uieille. 
et li deuise ce 
que la uieille li ot commande a fere. 
Et comment il sestoit partiz des damoiseles. 
quant li hermites lot. 
si dit a monseignor .y. 
Biax sire trop auez mal esploitie. 
Car par uous sera desherite tout cest pays par malduit. le iaiant 
qui ert desprisonez a ce quil nes aime pas. 
et metra a honte et a seruage aussi 
comme il a fet autrefoiz. 
que fera dont li sires de cest pays. fet misire .y. 
Il ni a fait cil autre seignor de lui 
et si uous dirai comment . II fu einssi au tens uterpendragon. 
que il nauoit en cest pays 
se iaianz non. 
qui conuersoient en ces forez. et en ces montaingnes. 
et uiuoient aussi comme bestes. 
et ocioient touz cels 
que auenture amenoit ceste part. 
Et quant li rois artus. fu uenuz a terre. 
et il oy parler de ces dyables 
qui estoient aussi grant 
comme moustres. 
si uint en cest pays atot grant gent. 
et les ocist touz si 
que il nen y lessa nul. 
Et quant li rois uint a lentree dune forest 
qui ci pres est. 
si trouua une damoisele fille dun iaiant 
qui estoit reposte en une roche. 
qui ert de merueilleuse biaute. 
et tenoit entre ses braz .i. petit iaiantel. 
qui son filz estoit. 
et il iert grans a merueilles de son aaige. 
comme cele qui nauoit encore que .xu. anz. 
Et quant il lot prise 
et il la uolt ocire si sailli auant .i. cheualier. 
qui lauoit serui. 
et li demanda la damoisele en gerredon de son seruise. 
et li rois li dona. 
et tout cest pays aueuc. 
et fu la tant 
quil lot espousee. 
et li lessa grant gent apueplier cest pays. 
et la dame norri son filz le petit iaiantel. 
si comme chascuue mere norrist le sien. 
et il crut et embarni tant 
quil fu en laage de .xu. auz graindres que cheualier de cest pays. 
Et quant. il ot .xuiii. anz 
si le fist parrastres cheualiers. 
et il iert de tel force. 
quil ne trouast cheualier. si poissant 
quil ne troussast en son col. aussi comme .i. enfant. 
Et tant que ses parrastres s̶e̶s̶ se correca .i. iour a lui. ne sai par quel achaison. 
et cil le feri 
et ocist maintenant. 
Et quant la mere uit ce 
si corut sus a son filz. 
et cil qui estoit desuez et plainz de rage. trest maintenant lespee 
et ocist sa mere. 
si li remest la terre en tel maniere. 
et quant cil de cest pays sorent 
quil ot ce fet . 
Si orent paor 
quil nes ocesist. 
si li firent homages 
pour estre asseur 
et quant il fu au desus dels. 
si lor fu si fel et si criels 
quil les mist en seruage. 
et prenoit les franches dames et les damoiseles. et gisoit o eles a force. 
et quant aucuns en parloit si locioit. Grant piece mena li iaianz tel douleur par ceste terre. 
si sen fussent tuit foi en estranges terres. 
se ne fust une auenture qui li auint or a .i. an. 
Et si uous dirai 
quele. il cheuauchoit .i. iour par une forest 
qui ci pres est tant 
quil encontra par auent᷑e une damoisele la plus bele 
que ie onques ueisse. sauue la biaute la royne geniere. 
et auec lui. cheuauchoit. i. cheualier 
qui espousee lauoit. 
et .ii. escuiiers. 
Et quant li iaianz la uit. 
si la couoita molt. 
por la grant biaute 
quil uit en li. 
Si la prist par le frain. 
et li dist 
quil len couenoit uenir 
et quant cil quespousee lauoit uit ce. 
si sailli auant pour le desfendre. 
et se mesla au iaiant touz desarmez. 
Mes il lot tantost ocis. 
Nes .ii. escuiiers aussi. 
Et quant il ot ce fet 
si prent la dame 
et lemporta en cel chastel lasus. 
que len apele le chastel del tertre. 
et la fist descendre. 
et molt lonora 
et conioi. 
et la requist damours 
comme cil qui tant lamoit comme cuer domme porroit mielz auer fame. 
Et ele li dist 
quele ne lameroit ia tant 
comme il fust si crieux. 
Car iai fet ele oi dire a maintes gens de cest pays. 
que uous ne faites fors homes occirre. 
et honir puceles. 
Et il dist 
que quil eust fet cha en arriere. il samenderoit dore en auant . 
et feroit ce 
quele uoldroit. 
Et ele li demanda 
comment ele len croiroit. 
Ge le uous iurerai fet il seur sainz. 
Se uous me uolez fiancier fist ele. 
que iames a home ne a fame ne mesferez ne de cest chastel nistrez 
se pour uostre honte uenger nest. Ie ferai ce 
que uous uoudroiz. 
Et ele li disoit einssi 
por la paor 
quele auoit de morir 
Et il li fianca. 
et iura sor sainz ce 
quele auoit deuise. 
Si remest el chastel en tel maniere 
que onques puis nen issi. 
Et quant il y ot este demi .an. 
si li anuia molt 
quil ne sen issoit nule foiz. 
Si quist art et enging 
comment il porroit issir hors 
et fist pendre cel escu a cel arbre 
que uous ueistes. 
et aporter son hialme et sespee es paueillons 
que uous entrastes. 
et penca 
que se li escuz estoit abatuz par cheualiers. il porroit bien issir de laienz. et sanz pariurer soi. 
Et se aucuns emportoit lespee ou le hialme 
et einssi seroit il deliures. 
Et quant cil de cest pays sorent 
qil auoit ce fet. 
si i mist .xii. damoiseles 
pour desfendre as cheualiers erranz 
quil ni touchassent. 
Et ce estoient celes 
que uous ueistes fere le grant duel. 
mes or est einssi auenu. 
que li iaianz sera deliures. par lescu 
que uous auez abatu. 
si tost 
comme il en orra la nouele. 
Si istra hors de prison 
et corra par cest pays 
comme foudre 
Ne ia puis nenconterra home quil nocie. 
ainz fermeront des or mes cil de cest pays lor chastiaus 
et lor mesons. 
et seront si quoi. 
que ia ne se remueront. 
ne ia si ne 
si sauront garder. 
quil ne soient honni et mis a destruiction. 
OR auez oi 
pour quoi les damoiseles font duel. 
et que li escuz senefie. 
et quiex max en auendra a cels de cest pays. 
et a uous meismes se cil uous puet ataindre 
qui escu uous auez abatu. 
Et misire .y. respont 
que de cels del pays li poise. 
quar il ni ont riens forfet. 
Et sil puet il les en destornera. 
si iut laienz cele nuit assez a aise. 
Lendemain 
quant il ot oi messe. 
si prist ses armes. 
et quant il fu armez. 
si prent lescu 
et li preudom le regarde. 
et connoist 
que cest lescu au iaiant. 
si li dist. 
ha: sire pour dieu lessiez cel escu. 
et prenez .i. autre. 
Car se uos de caienz le portez. Sachiez 
que ia nenconterrez home ne fame de cest pays. 
qui de tot som pooir ne uous nuise. 
Et il dit 
que ia nemportera autre 
se il en deuoit orendroit morir. 
ATant sen part misire .y. de laienz 
et cheuauche la matinee. tant 
quil encontra en une forest .ii. damoiseles. 
qui portoient en lor deuanz .ii. brachez. 
et estoient montees. sus ii. palefroiz petiz. 
et si tost comme lainznee uit lescu blanc goute de noir. 
si ot tel paor 
quele lessa cheoir son brachet 
et tourne en fuie tant com li cheuaus puet aler. 
et aussi fet lautre. 
et il point apres 
Car il uoldra sauoir 
pour quoi eles fuient. 
Si ataint la derreniere 
et la prent au frain. 
et li dit. Damoisele mar i fuiez. 
Car uous nauez garde 
mes dites moi 
pour quoi uous auez si grant 
paour.por qoi: sire fet ele. pour cel escu 
que uous auez abatu a tel eur 
que nous en seron destruictes et essilliees. 
Ne iames noseron aler esbatre 
ne ioer ausi 
comme deuant. 
Et quant ie uous ui ore uenir. 
si quidai a cel escu 
que ce fust le sire de cel tertre. 
qui a non malduit le iaiant. 
et pour ce tornai ge en fuie. 
Or ne uous esmoiez damoisele fet il 
quar uous nauez garde. 
Non fet ele de uous mes dautrui 
si ai. 
Et il sen uait tout son chemin. 
et lesse la damoisele qui tint autre part sa uoie. 
Et cheualche tant 
quil uint en une ualee 
ou il auoit une molt bele fontaine desouz .ii. ormes. 
il uient cele part 
et trueue .ii. damoiseles. et .i. escuiier 
qui maingoient ala fontaine uenoison et pastez de cheurel. 
Et il les salue. 
et il se drecent contre lui. 
et li prient 
que il descende. 
et demort o eles tant 
quil ait maingie. 
et il dit 
que non fera. 
Car il na mester de demorer. 
et touteuoies li prient tant 
quil descent. 
et oste son hialme 
et leue ses mains 
et sassiet sor lerbe uert. 
et maniue de la uenoison 
qui bone li semble. 
Quant il orent auques mengie. 
si dist lune des dames a monseignor .y. biax sire ueez uous ce 
que ie uoi. 
Et que ueez uus dont fet il. 
Et ele li moustre. 
Et il se regarde. 
et uoit ueuir .i. cheualier. arme de loing si grant erre 
comme il puet del cheual trere. 
et uient tout droit uers euls. 
Et quant il uint pres dels. 
si dist la damoisele a monseignor .y. biaus sire metez uostre hialme en uostre ceste 
Car il nous est auis 
que cil cheualiers uient uerz uous. 
et se uous estes armez. nous en serions plus asseurees. 
Et il dit 
que si fera il puis que eles le ueulent 
si lace son hialme en son chief 
et li cheualiers a tant erre 
quil est uenuz iusqua euls. 
Et quant il est pres 
si dit a monseignor .y. lerres traitres 
pour qoi auez uous cels de cest pays destruiz 
qui riens ne uous auoient forfet. uous les auez ocis et mors. 
Car li dyables est ia desprisonez de 
qui nous estions a repos. 
Mes puis que uous len auez gite. il est bien droiz 
que uous en muiroiz. 
et si ferez uous. 
Car ge meismnes uous occirrai. 
Lors lesse corre le cheual pour ferir le parmi le cors del glaiue. 
et misire .y. sault entrauers. si 
que cil faut. 
Et il uient a son cheual 
et monte ainz que cil se fust retornez. 
Et quant il est montez 
et il ot pris son escu etson glaiue. 
si lesse corre au cheualier. 
et cil li reuient. 
si sentrefierent sus les escuz si durement 
quil font les glaiues uoler em pieces. il sentrehurtent des cors et des escuz si 
quil se portent a terre par desus les croupes as cheuals et sont tuit dequasse au cheoir. il resaillent em piez. 
et metent les mains as espees 
et sentredonent granz cox la 
ou il se pueent ataindre. 
et se depiecent les escuz. 
et en abatent granz chantiax desus et desoz. 
si se desmaillent les hauberz sour les braz et sor les hanches 
et se font uoler le sanc des cors as espees trenchanz. 
Si dure tant la meslee 
quil ni a cil 
qui assez ne soit las et trauailliez de cox doner et receuoir. 
tant ont donnez cox et receuz. 
et tant se sont mene une hore auant 
et autre arriere. 
que li cheualiers. ne puet plus souffrir monseignor .y. 
ainz crie merci. 
comme cil qui bien uoit 
quil est menez a outrance. 
et li rent sespee 
et li dit. 
Ha: pour dieu franc cheualier. ne mociez mie. 
mes prenez mespee. 
quar ie me rent pour outre de ceste bataille. 
et me met en uostre merci. 
A fere 
quanque uous uoudrez sauue ma uie. 
Et misire .y. la recoit 
et dit. Il te couient a fiancier 
que tu ma uolente feras de ce 
que ge te dirai. 
Et cil li fiance. 
et misire .y. remet sespee el fuerre. 
Et demande as damoiseles queles ueulent 
que il face del cheualier. 
qui si le uoloit ocirre. 
Et eles dient 
queles nen seuent riens. fors que il en face sa uolente. 
OR te dirai fet il au cheualier 
que tu feras. tu ten iras la droite uoie au chastel del tertre. 
Et se tu i trueues malduit le iaiant. 
si li di 
que misire .y. le filz le roy urien. li mande. 
que il nabati son escu fors en despit de li. 
Ne ne soit mie si uilainz 
que il a ceus del pays sem praigne. 
Ainz se ueigne combatre a lui 
se il ose. 
et il le trouuera bien 
se il le uelt siure 
qui nouueles len dira. 
quar il emporte son escu. 
quant li cheualiers. la grant piece escoute 
si le regarde. 
Comment sire: fet il uolez uous 
que gi aille. 
Et il dit 
que aler li couient 
En non dieu fet cil se uous i uolez enuoier querez .i. autre. 
qui y aille. 
Car ge sui cil 
qui ni iroie pour toute la terre le roy artur. 
Et misire .y. dit 
quil ira. 
Et cil dit 
quil ni iroit por rien. 
par foi fet misire .y. 
ou tu iras. 
ou ge tocirrai. 
or prin le quel 
que tu uoldras. 
si prent sespee. 
Et cil dit 
quil uelt miex 
quil locie 
que il y aille. 
Car aussi seroit il ocis 
sil y aloit 
Et misire .y. hauce lespee 
et fet semblant 
quil li ueulle la teste couper. 
Et quant cil uoit uenir le cop de lespee 
si a paour de morir. 
Et dit 
que mielz i ueult il aler 
que morir orendroit. 
mes se len mi fet chose 
que len ne doie la honte en sera uostre 
et li domages miens. 
ua tost fet misire .y. 
car tu nas garde. 
Mes aincois que tu y ailles couient 
que tu me dies ton non. 
et cil dit 
quil a non trudans del plesseiz. 
si sen part atant pour aler la 
ou il lenuoie. 
Et cheualche sanglenz et naurez. tant 
quil uint au chastel del tertre. 
quant il uint la 
si pot bien estre uespres. 
Et cil aloit le petit pas 
comme cil qui molt estoit mesaaisiez. 
Car tant auoit perdu del sanc. 
que molt en iert afebloiez. 
si descent deuant le mestre pales 
et atache son cheual. 
et uient deuant le iaiant 
qui encor ne sauoit riens 
que ses escuz fust abatuz. 
Car il estoit tant redoutez. 
que nus ne li osoit dire. 
Et ne pour 
quant cil del pays quidoient bien 
quil le seust. 
Et quant triadan uint deuant lui 
si li dist. Sire : 
A uous menuoie misire .y. filz le roy urien. 
qui uous mande 
que en despit de uous a il abatu uostre escu de larbre 
ou il pendoit. 
Et se uous a autre de lui uous emprenez ce sera ce dit il fine recreandise. 
Mes se uous la honte uoulez uenger. alez apres lui. 
et uous en orrez bien noueles par uostre escu 
quil emporte. 
QUant li iaianz ot le grant orgueil. 
que misire .y. li mande. 
si est tant dolenz 
qil quide bien del sens issir 
si ne respont mot dune grant piece. 
Et quant il parole 
si dit a triadan. 
ou lessas tu celui 
qui tant ma mesfet. 
Et il dit 
qil le lessa a la basse fontaine. 
or te part fet il .i. gieu. pour le message 
que tu mas fet. 
Ge ne tocirai mie. 
ainz te lerai uiure en tel maniere 
quil sera repo̶rochie a celui 
qui ca tenuoie. 
ou tu perdras le poing en lieu de mon escu 
quil emporte. 
ou tu perdras le chief en lieu de mon e̶ hialme. 
or pren le quel que tu uoldras. 
quar sanz lun ne tem puez tu partir. 
Et quant il ot 
quil nen puet partir sanz mort ou sanz mehaing. 
si est molt correciez si crie merci. 
mes cest pour noient 
car onques merci nentra el cuer de celui a 
qui il la demande. 
Et ne porquant il si essaie. sauoir mon. 
se par proiere le porroit uaintre. 
mes ce na mester. 
car li iaianz demande sespee. 
Et .i. uallet li aporte. 
Et il la prent et la tret del fuerre. 
et dit a triadan 
ou il mete le poing auant. 
ou il li coupera la teste. 
Et quant cil uoit que fere li couient. 
si met sa main desus .i. tronc. 
et cil fiert 
et li trenche le poing. 
et cil se pasme de la grant angoisse 
quil .a. 
et quant il reuient de pasmoisons 
si dit au iaiant. 
ha; com uos auez grant crualte fete. 
qi mauez si mal atorne et sanz forfet. diex me doist encor tant de uie 
que mes cuers en soit escleriez. 
Lors sem part de laienz si angoisseus 
que nus plus 
Et li iaianz demande ses armes. 
et dit 
que aler li couient apres celui 
qui ceste honte li a fete. 
Ne iames ne finera dusqua tant 
que il en soit uengiez 
Et cil de laienz li aporterent armes bones et riches. 
Et quant il est touz armez au miex 
que cil de laienz pueent. 
si li amainnent son destrier fort et isnel et grant outre mesure. 
et il pent a larchon de sa sele une hache trenchant. 
et une mace de fer plommee. 
et ot A son coste une espee de bon acier tempre. 
QUant il est si armez 
quil ne li faut riens 
si se part de la montaingne. 
et sen uet. si grant erre 
quil semble 
que ce soit foudre en son uenir. 
si trueue en une saucoie .ii. paueillons tenduz 
si les abat a terre. 
si trueue i. cheualier. et une damoisele. 
qui dormoient en .i. lit. 
et il tret lespee. 
et coupe a ambedeus les chies. 
et en pent les testes a larchon de sa sele. 
et lie lune lez lautre par les cheueuls. 
si sen part atant et sen uait cele part 
quil sauoit 
que ses escuz deuoit estre. 
Et 
quant il uoit 
et il nel trueue. 
qui li ueist les eulz roillier. 
et les denz serrer ensemble. 
et croller la teste de grant hardement fust 
sil neust paor. a ce 
quil iert noirs et granz. 
et entalentez de mal fere. 
lors tret lespee 
et se fiert es paueillons. 
Et commence a detranchier et a abatre 
quanqu il ataint mes il li auint si 
quil ne trouua laienz ne home ne fame 
Et quant il uoit 
quil ne puet riens trouuer 
quil ocie. 
Si sa teste aussi 
comme .i. lyon 
quant il a les biches ocises. 
et il ne trueue a 
qui il uende son courrouz. 
dont il ne sera uengiez deuant 
que il aura troue celui 
qui ceste honte li a fete lors sadrece cele part 
ou il le quide plus tost trouer. 
et sen uet aussi forsene 
comme cil qui la rage chace. 
si a tant ale 
que nuiz le sorprent a lentree dune forest. il regarde enuiron soi. 
por sauoir 
sil ueist chastel ne meson 
ou il poist heberger. 
et il ne uoit fors .i. paueillon 
qui ert en une ualee. 
Auques loing de lui. 
Et il torne cele part aussi 
comme se li dyable le chassast. 
et quant il y est uenuz. 
si descent 
et entre dedenz. 
Et trueue .ii. cheualiers. 
et .ii. damoiseles. 
qui menioient sus lerbe uert. 
Et quant il le uoient uenir. 
si le connoissent bien. 
si sont si esbahi 
qil ne seuent 
quil doient fere. 
quar bien quident estre a mort liure 
et. il entre enz 
et ne lor dit mot. 
et lesse le cheual aler 
quil part 
quil ueult. 
et il auoit talent de 
maingier.si sassiet o els. 
mes il ne sont onques si hardiz 
quil li dient mot. 
QUant li iaianz a mangie. 
si prent son cheual 
et monte sus. 
et se fiert el paueillon.si quil le fet a terre uerser desus cels 
qui encor se seoient. 
puis tret lespee 
et ocit les cheualiers andeus. 
et les damoiseles apres. 
puis se rit del mal 
qu il a fet. 
Maintenant sem part dileuc. 
et il estoit ia nuit oscure. 
si cheuauche tozdiz la 
ou il quide trouer gent 
si abat auant soi tres et paueillons et loges. 
et destruit 
quanque il ataint. et ocit cheualiers. et dames et damoiseles. 
et nen a plus merci. 
quil eust de chies. 
Einssi a erre toute la nuit. 
si ne fine de tuer touz cels 
quil ataint 
Et quant il fu auques pres de ior 
si sendormi delez une fontaine 
qui sordoit en une ualee. 
Et misire .y. 
qui se fu partiz des damoiseles. 
qui lauoient retenu pour menger o eles ot cheuauchie tout le iour dusques a la nuit. 
lors uit une tor deuant lui en une mareschere. il torne cele part pour hebergier. 
Car il en iert bien tens. 
et 
quant il uient la. 
si trueue le pont leue. 
et il apele tant 
que .i. uallet uint a lui. 
qui li demande 
que il uoloit. 
ha; biax amis fet misire .y. ge sui .i. cheualier. errant. 
qui auroit bien mestier de hebergier. 
Et li uallez li dit 
quil latende tant 
que il lait demande 
.et lors uient a son seignor. 
et li demande 
sil porra .i. cheualier. heberger. 
oil fet il uolentiers 
se ce nest li desloiaux cheualiers 
qui a mis cest pays a destruicion. 
par foi fet li uallez. il porte .i. escu blanc goute de noir. 
ha: fet il cest li desloiaux. 
lors prent ses armes 
et fet armer .i. sien filz ione cheualier. 
et dit 
que ia diex ne li ait 
sil ne uenche cels del pais del desloiax. 
qui einssi les a touz honniz. 
Quant il est armez il 
et ses filz. 
si fet aualer le pont. 
Et dit a monseignor .y. danz cheualiers. uolez uous estre hebergiez. 
sire fet il oil sil uous plest. 
Et uous le serez fet cil en tel maniere. 
que ia ne uous en loerez. 
Car uous ne nous poez eschaper 
sanz mort ou sanz prison. 
por ce qui uous auez mis cest pays a mort et a destruiction. 
lors li corent sus les espees traites et li sires .y. se desfent au miex 
quil puet 
comme cil qui assez auoit proesce et hardement. 
et se cueure deson escu. 
et lor done granz colz. la 
ou il les puet ataindre. 
et tant sesforce 
que plus les grieue 
que il ne font lui. 
si les suesfre longuement 
quil nen a de riens le pieur. 
et tant 
que a fine force les fet reculer desus le pont. 
qui estoit desus granz fossez. 
lors sabandone uerz le pere plus et plus. 
qui molt li auoit fet annui. si hauce lespee 
pour ferir le parmi le hialme. 
Et cil qui ne lose atendre. tire a lui son frain et li cheuax chiet el fosse. 
et li cheualiers aueuc. 
et misire .y. lesse corre lespee trete au filz 
et le fiert si durement parmi le hialme 
quil le fet uoler a terre del cheual. 
et quant il se uoit einssi deliures des .ii. 
qui assailli lauoient. 
si en est mlert liez. 
Car assez estoit las et trauailliez. 
si sen tourne. atant. 
et pense 
que ailleurs li couient querre ostel. 
Car il nest pas ileuc bien arriuez. 
si uint la nuit a .iii. recez a .iii. cheualiers. 
mes onques ni ot celui 
qui le uolsist heberger. 
ainz li disoit chascun 
que male uoie peust il aler 
Car o els ne remaindroit il ia. 
Quant misire .y. uoit 
qu il ne trouera 
qui hebergier le uoille. 
si se trest pres dune forest. 
Et quant il y est uenus si descent. souz .i. pommier. 
et oste le frain et la sele au cheual. 
et le let aler pasturer la 
ou il ueult. 
et oste sespee 
et met tout sor son escu. 
et se couche sus lerbe desouz .i. petit cerisier. 
et sendort maintenant. a ce que il fu las et trauailliez del cheuauchier et del combatre 
quil auoit fet le ior. au matin 
quant il sesueilla. 
si ot ce li est auis grant frainte de cheuax. 
Si regarde deuant lui 
et uoit uenir mauduit le iaiant. 
qui ne uenoit pas. 
si belement 
quil ne feist greigneur frainte 
que .x. autres cheualiers. 
Si depecoit auant lui tout le petit bois aussi 
comme .i. dyables. 
et aloit iurant dieu 
quil ne trouoit celui 
qui son escu li auoit abatu. 
Et quant misire .y. le uoit uenir. 
si conoist bien a la grandeur. 
que ce est cil de 
qui len li auoit conte. si li crie de loing. 
pour ce qil ne ueult mie 
quil sen aille 
ha: sire cheualiers. atendez moi. 
Ge sui cil 
que uous querez. 
Et li iaianz ne lentendi mie. 
Car trop estoit esloingnier. 
Si sen uet si grant aleure 
que il semble bien 
quil aille le dyable chacant. 
Et misire .y. 
qui nel perdra mie 
sil puet. uient a son cheual. 
et li met la sele et le frain. 
et relace son hyalme. 
et prent son escu 
et monte. 
et uait apres le iaiant tout le chemin. 
si atant ale et cheualchie. 
que il uint a lentree dune forest. 
lors uoit deuant lui .i. petit chastel bien seant 
que len apeloit le chastel del trespas. 
Et qnt il uint cele part. 
si uit iusques a .ui. cheualiers. touz armez les lances aloigniees. 
si distrent uez le la. le desloiax le larron. 
qui a cels de cest pays mis a destruiction. 
Si li corent tuit ensemble. 
et le fierent. si quil le portent a terre del cheual. 
Si ont le cheual ocis 
et lui naurez et .ii. liex. si le prennent a force 
et li estacchent le hiaume de la teste. 
et dient 
quil locirront 
se il ne se tient pour outre. 
et il a si grant angoisse 
quil ne lor puet mot dire. 
et il le font desarmer 
et metent em prison. 
et dient 
qu il le garderont tant que malduit le iaiant uiengne cele part 
si li bailleront. 
pour fere uengance de la honte 
quil li a fete. 
Einssi ont retenu monseignor .y. em prison au chastel del trespas. 
Si demora laienz .ii. iors. 
que onques nulz nel regarda au tierz iour. lala ueoir la dame del chastel. 
et parla a lui par une fenestre de fer. 
qui ouroit el iarding. 
si li demanda 
qui il estoit 
et comment il auoit a non. 
Et il dist 
quil estoit de la meson le roy artur. 
et compaignon de la table reonde. 
Et auoit non. yuain. filz le roy urien . uoire: sire fet ele. 
si fustes filz le roy urien. 
qui tant fu preudom. par dieu 
dont me poise il 
que uous estes em prison. 
Car ie ne cuit mie 
que uous en issiez sanz mort. 
Car trop uous heent cil de ceainz. 
et cil de cest pays. 
Et il dit 
quil li poise 
quil nel puet amender. 
Si esgardera ce 
quil uoudront fere de lui. 
Car il est ore en lor merci. 
ce li semble. 
Et ele li dist. li rois uriens uostre pere fist iadis molt de biens a mon pere. le conte del trespas. 
Si le uous gerredonnerai a mon pooir. 
Car au preudomme nel poi ge mie rendre 
qui morz est pieca. 
Et pour ce uous pri ge. 
que uous des or mes ne uous esmoiez de chose 
que len uous die. 
Car bien sachiez 
que ge ne soufferroie en nule maniere. 
que len uous feist honte ne domage de uostre cors. 
ainz uous giteroie hors. se ge quidoie 
quil uous uolsissent mal fere. 
Et il len mercie molt. 
Si se test ore li contes a parler de lui 
et retorne a boort. le cousin lanc̃. del lac. 
que la damoisele de Galuoie enmaine auec li. 