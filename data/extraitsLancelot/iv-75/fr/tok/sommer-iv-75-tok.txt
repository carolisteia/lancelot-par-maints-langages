
OR dist li contes 
que tant demora lancelot la ou la uielle lot mene 
quil ot passe. vi. semaines. 
Et lors se senti il sains et haities et desirans de porter armes. 
Encore ne fust il pas bien garis. 
se li anuioit li repos. 
por ce quil auoit tant longement geu ce li iert auis. 
Et il sen part de laiens. 
si lez commande tous a dieu. 
Et la vielle li ot aprestees armes 
qui estoient beles et bones. 
et escu tout nuef 
Si se mist en son chemin 
et acueilli sa voie apres la vielle. 
Et quant il ot cheualchie iusques a miedi. 
si ataint une damoisele en mi vne forest 
qui cheualchoit. j petit palefroi noir. 
si pensoit moult durement. 
Et bien paroit a sez iex 
quelle auoit rouges et enfles 
quele auoit plore. Il le salue 
quant il laproce 
et elle lui autresi Damoisele fet il vous me sambles corocie. 
Et iou sauroie volentiers locoison de vostre corous. 
Et bien sachies 
que ie y meteroie volentiers tout le bon conseil. 
que iou y porroie mettre. 
Certes fait elle il na homme el monde fors dieu 
qui conseil y peust metre. 
Car ce de coi ie soi corocie. sont autre coroucie. 
Ne ce nest mie chose 
ou iou perde seule. 
mais tot li poure gentil homme del monde 
et tout li riche de la grant bertaigne et dautres terres. 
Enon dieu damoisele fet lancelot 
dont nest ce mie merueilles 
se vous estes coroucie. 
Et iou vous pri 
que vous me dites 
que chou est. 
Car puis que tant de gent le seuent vous le me poes bien dire 
ce mest auis sans mesfait. Sire fait elle ie le vous dirai. 
puis que vous en aues si grant talent del sauoir. 
Voirs ert fet elle 
que mes corous est pour. ij . choses. li vns est dune moie sereur 
que vns cheualiers prist lautre ior a force. 
Et li autres si est dun prodomme 
qui bien men uengast se il eust uescu dusques a hore. mez il est mors 
si vous dirai 
comment ie le sai. Il est voirs 
que quant li cheualiers ot prise ma seror a force ne rendre 
ne le me veult por proiere 
ne pour donner que iou li peusse faire. 
Si mesmui pour aler a la cort le roy artus 
pour faire ma clamor de ce 
que li cheualiers mauoit fet sanz raison. 
Et quant iou y fui uenue. na mie encore. iij. semaines 
si ni trouuai 
qui mi respondist de riens. 
quar tout entendoient a plorer et a doel faire. 
Et quant ie vi ce 
si fui toute esbahie 
Si priai a. j. escuier 
que il me deist 
pourcoi il faisoient tel doel 
Et il me dist 
que ce estoit pour lancelot del lac 
qui mors estoit 
Et quant iou vi 
que ie ni pooie riens faire de ma besoigne. 
si men parti hier matin moult dolante et moult coroucie de la mort au boin cheualier. 
dont tous li mondes aura souffraite 
quar iamais ne sera homs 
qui ait pitie de poures damoiseles si grant 
comme il auoit si en sui trop irie. 
Car iou ne trouerai iamais 
qui me face droit del tort 
que len me fait. 
si ne finai onques puis de plourer pour le pitie 
que iou ai del prodomme. 
Car sil fust vis. 
et il seust le tort 
con me fait. il men quesist tel uengance 
que iou en fuisse lie tous lez iors de ma vie 
Et cest por ce 
que u ai hui tant plore. ouant lancelot entent ce 
que il sont a cort si troble et 
si corocie por lui. 
Si pense bien 
que la royne en est acouchie de doel. 
Si en est moult a malaise. 
Car bien pense. 
quele ne seroit deshaitie se por li non. 
Lors dist a la damoisele. 
qui la nouele li auoit contee. Damoisele : 
se vous me volies fere. j. message. iou metroie paine en vostre suer deliurer. 
Et cele dist 
quil nest nul si estranges lieus el monde 
ou elle nalast par ensi 
que sa suer ne fust deliuree. Dites moi 
dont fet il. de quel part li cheualiers est . 
et iou y irai. 
Il est fait elle pres de chi. Ore ales dont fet il auant. 
et iou vous sieurai 
Et elle issi hors del grant chemin. 
si entre en vn petit sentier a destre. 
Et lancelot et la vielle cheualchent apres tant 
quil ont bien ale le montance de. ij. lieues englescthjes. 
Lors voient desouz vne petite valee 
ou il auoit vne tour forte et haute. 
Et la damoisele dist a lancelot. Sire en cele tour la est sma suer. 
et li cheualiers 
dont ie vous ai conte est auec li. vous vous en uendres fait ile auec moi 
et le me mousterres 
si le vous renderai 
se iou ai sante. 
Et cele dist 
que elle doute moult le cheualier. 
Et lancelot lasseure 
et li dist 
que il le garantira contre tous ceuls 
qui riens li demanderont. Sire fet elle 
dont y irai iou auec vous. 
Ensi sen vont parlant iusques a la porte. Il hurtent a luis tant 
que on lor oeure 
Et il entrent ens tout a cheual 
et puis entrent en la sale 
qui par terre estoit. si trueuent le cheualier 
qui estoit malades des plaies 
que len li auoit faites. ets la damoisele que sa suer aloit lquerant. 
sil se seoit sor vne couche. 
Cuant lancelot fu entres laiens 
si dist a cele pour qui il estoit la uenus. Cy Damoisele vees vous vostre suer. 
Oil sire fet elle chest chele 
qui la se siet. 
Et lancelot le prent par le main. 
Si li baille 
et li dist Tenes damoisele. 
et si le menes la 
ou vous voles. 
quar ia ne feoes cl trouueres homme si hardi 
qui por li vous arrest. 
tant 
comme iou soie aueques vous Sire fet elle grans mercis 
et ie ne vous demanc plus fors 
que vous me conduisies a aluete 
quar bien vous estes aquites de ce 
que vous mauies promis. Ales vous ent seurement fait lancelot. 
quar ie vous conduira la 
ou vous voldrois aler 
Et lors prent lancelot la damoisele 
et le monte deuant soi. 
Et quant li cheualiers malades len uoit porter 
si en est moult dolans de ce 
quil ne se puet leuer. 
Car se il fust en son droit pooir. il ne lenportast mie sans contredit. 
Si dist a lancelot. 
Biau sire vous me faites desraison 
qui ensi menmenes ma damoisele. 
et si ni aues nul droit 
Certes se iou fuisse sains 
et haities vous ne lenmenissies point 
Et bien sachies 
se iou en puis uenir en lieu: vous ne feistes onques cose 
dont fntal vous repentissies tant 
comme vous feres de ceste. 
Biau sire fet lancelot vous preistes la damoisele a force et mal gre sien. 
Et ensi comme vous a tort lenmenastes. 
ensi le remenrai iou a droit. 
Et Se vous quidiez 
que iou vous face tort ne uilonnie 
si en queres vostre droit 
quant vous porres. 
Si mait diex fet il 
si ferai iou asseur en soies vous Atant sen part lancelot. 
Et quant il furent. j. 
poi eslongies il demande à la damoisele 
quil auoit laiens prise 
qui auoit ensi naure le cheualier. Sire fet elle iou le vous dirai. 
Quant il mot prise ensi 
comme ma suer le set bien. il menmenoit par chest chemin 
et iou ploroie moult durement : 
Et tant 
que nous encontrames. ij. cheualiers de cest pais a 
qui il prist pitie de moi. 
Si se pristrent a lui 
et li firent lez plaies 
dont il gist. 
Mais il se desfendi si bien 
quil lez ocist ambe. ij. 
puis menmena a 
quel que paine ensi naures 
comme il estoit iusques la 
ou vous me trouuastes 
Et quant il fu descendus 
si se troua si malades 
quil quida bien morir 
Si se fist coulchier a grant besoing 
si ne dist puis gaires mot fors ce 
quil parla ore a vous 
quant il vit 
que vous men volies mener. 
si men est moult bien auenu dieu merci. 
quant il ne me fist onques chose 
qui me despleust. 
Et quant sa suer oi ce 
si fu tant lie 
que nulle plus. 
Tant ont ale 
quil vindrent a lentree dun bosquel 
si y trouerent vne maison Thaute 
qui estoit close de trelles et de fosses. 
et lez. ij. damoiseles descendent 
et dient a lancelot 
quil descende. 
mais il dist 
que non fera 
quar il a trop a aler. Sire font elles pour vous: desgeuner. j. poi quar vous saues bien 
que vous ne mangastes hui. 
et il descent et la vielle aussi. 
Et quant il ont beu et mangie a plente lancelot dist a la damoisele 
quil auoit au matin encontree. Damoisele ai ie bien fet ce 
que vous mauies dit Sire fait elle 
oil dieu merci et la vostre. 
Or vous pri iou dont feses pour le seruice 
que iou vous ai fait. 
et pour vostre preu 
que vous aillies a la cort le roy artus 
et dites a la royne et a tous chiaus 
que uous y troueres 
que bien sachent il 
que lancelot del lac nest mie mors. 
ains es sains et haities. 
et dites hardiement 
que vous beustes et mangastes auec. cheualier 
qui auoit hier soir beu et mangie aueques lui et geu en. i. lit: Sire fet elle iou nen serai mie creue. 
se iou nen sui plus certaine. 
Iou vous di certainement 
quil est sains et haities 
et bien en poes asseurer madame la royne. 
Enon dieu fait la damoisele. 
dont sai iou bien 
que ie ne puis faillir a estre riche dame et poissant. 
si tost 
comme iou aurai ceste nouelle contee a cort 
Car iou ne me dout pas 
que li roys ne me doinst ou castel 
ou cite se iou auant le puis conter que autres 
et il dist 
que ce li plaist moult. 
Atant sen part lancelot dez damoiseles 
et entre en son chemin 
et sen uait entre lui 
et la uielle fni el et errerent iusques au soir 
quil vindrent a vne blance abbaye de nonniaus:. 
et la damoisele se part de sa serour 
si tost 
comme lancelos sen fu ales. 
si cheualcha vers camaalot lie et ioieuse. 
si y uint lendemain a heure de uespres. 
et li roys nestoit mie en la sale a cele heure. 
ains estoit en. j. prael 
qui estoit desous la tour 
et auec lui estoient pluisors de sez barons. 
et la damoisele descent de son palefroi. 
et le baille a garder a. i. garchon. 
puis demande por le roy et por la royne. 
et on li dist 
que li roys ert en son prael. 
et la royne en sa cambre. 
si vait la damoisele premierement a la royne 
qui moult estoit pensieue pour lancelot. 
dont elle ne sauoit ne vent ne voie. 
Et quant la damoisele vint deuant li. 
Si li dist Dame ie vous aport noueles de lancelot 
qui sains est et haities. 
Et quant la royne losit 
si tressaut toute de ioie. 
Si li dist bele tres douce amie 
comment le saues vous. ie le vous dirai moult bien fet la damoisele. 
Lors li conte 
comment li cheualiers 
qui sa seror li auoit rendue. li auoit dit. 
que la nuit deuant auoit il mangie et beu et geu auec lancelot. 
Et la royne li demande 
se elle auoit ueu celui desarme : 
qui ce li auoit dit. Dame fet elle oil. 
quar il manga hier a nostre ostel 
De quel fachon iert il fet la royne. Dame fet elle. ciert: vns dez plus biaus as cheualiers del monde. 
et iert vn poi brunes. 
Si len dist tant 
que la royne set bien 
que ce fu lancelot. 
Lors est si lie 
quil na homme el monde 
qui conter le vous peust. 
Si corut la damoisele au col lez bras tendus 
et li fait moult grant ioie. Si que la damoisele sen esmerueille toute 
Si li dist la royne. 
Certes damsolisele biens deistes ceste parole 
et uenistes ceste part. 
Car b onques ne ueistes si grant ioie 
comme li roys mesires vous fera 
si tost comme il orras vostre message. 
et uenes tost a lui. 
quar moult me tarde 
quil oie de vous ceste nouele. 
Et lors lenmaine deuant le roy : 
et li fait redire ce 
quele li auoit conte. 
Et quant li roys loit 
si en est a merueilles lies. 
et dist oiant tous sez barons. Damoisele vous maues fait moult lie de ce 
que vous maues dit. 
si vous doins en guerredon celui de mes chastiaus 
qui miex vous plaira. 
Et elle len chiet as pies 
et len baise le soullier. 
Si li demande le chastel de louerzephe 
pour ce que elle y auoit este nee. 
Et li roys li donne erranment. 
Lors commence par laiens la ioie si grant 
que len ni oist pas dieu tounant 
Si semont li vns lautre destre lies et ioians. 
mais sor tous 
et sour toutes est la royne ioieuse et lie. 
si garist de sa maladie de iour en iour. 
Et reuint en sa grant biaute. 
Et se elle ot onques este lie et ioiant. ore est encore plus. 
Si iue et rit auec lez cheualiers. ne nentent fors a prier dieu : 
quil gart celui de mescheance pour 
qui elle a tant de mauls soffert. 
Si se taist 
ore li contes a parler del roy et de la royne 
et retorne a parler de lancelot dell lac. 
Or dist li contes 
que quant lancelot ot geu a la blance abbaye 
ou y il fu uenus le ior 
quil ot la damoisele envoie a cort. 
Lendemain en parti entre lui et la vielle. Il cheuauche lies et ioians pour les nouelles ke il manda a sa dame la royne. 
Car bien sauoit ke elle en seroit lie et ioiant. 
Si demande a la uielle 
ou elle le voldra mener. Sire fet elle vous ne le saurois ia deuant 
que vous y ueignies. 
Et il en laisse la parole ester. 
si cheualchent tant 
quil vindrent en vne praerie 
qui ert grant et bele. 
et il faisoit moult grant chaut. si 
comme a feste saint iehan 
si ont illuec trouue desouz lombres de. ij. sycamors vne fontaine bele et clere. 
ou il auoit . i. cheualier et. ij. damoiseles 
qui orent fait estendre vne blance touaille par desor lerbe uert. 
et mangoient illuec moult enuoisiement 
Et quant il : voient lancelot uenir 
si se lieuent encontre lui 
et li dient 
que bien soit il venus. 
si le font descendre pour mangier. 
Et quant il ot oste son heaume. 
si laue: sez mains 
et puis sassiet. 
Et il ot eu chaut. 
si fu uermaus a desmesure 
Et fu de toutes biautes si plains 
que nus nen puet estre mieuls garnis. 
Et pour la grant biaute 
qui en lui estoit. le commencha a regarder lune dez damoiseles 
qui estoit suer als cheualier 
qui auec elles estoit. 
Et fu encore bone pucele. 
Et estoit si bele de cors et de fachon. 
que en tout le pais nauoit tant bele. ne cheualier si poissant 
qui uolentiers ne la presist pour sa biaute. 
Mais elle nen auoit talent de nul prendre. 
quar onques nauoit ame par amors. 
ne onques nauoit veu roy ne conte 
qui elle daignast amer. 
Et elle regarde lancelot ades tant 
comme elle manga 
et vit sa bouche vermeille 
comme vne cerise. 
si en a tele enuie 
que elle ne set 
quele en puist faire 
Car onques mais a son escient dame ne damoisele ne vit si bele. Elle regarde ses iex 
qui li resamblent. ij. cleres esmeraudes : 
et voit son front bel et sa cheueleure crespe et sores dont li cheuel li samblent dor. 
Et tout maintenant le fiert amors si trenchamment 
que elle en tressaut trestoute. 
Et li cheualiers 
qui estoit ses freres le regarda 
si le voit pale et si morne. 
qua grant merueille li samble. 
si li demande 
que elle a 
Et elle dist 
que elle est malade 
mais elle garira ia 
se dieu plaist 
Et lancelot 
qui ot eu chaut a cheualchier regarde la fontaine 
et le voit si biele 
quil li em prent moult grant talent de boiure. 
Si prent vne cope dor 
qui deuant lui estoit. 
si lemple de la fontaine 
et le boit toute plaine 
et le trueue boine et froide 
ce li fu auis a ce 
quil auoit grant chaut. 
Ensi en but outre mesure pour ce 
que il quida Bien faire. 
Si que aincois que il partist de la table fu il si malades 
quil quida bien morir 
si se pasme de la grant angoisse 
quil ot a son cuer. 
Et iut grant piece 
comme mors. 
Et quant il pot parler. 
et li cuers li fu reuenus. 
Si fu aize et dist 
ha : dame or morrai iou yci sans vous 
Moult me samble ceste mors debonaire 
se iou morusse entre voz bras. Atant sestent de langoisse 
que il sent. 
Si li tornent amdoi li oel en la teste. 
et gist en pamisons en austretel maniere 
com sil fust mors. 
Et quant la vielle le voit si destroit. 
si commence a crier sainte marie aide : morra chi en tel maniere li mieldres cheualiers del monde. 
Pour dieu metes y conseil entre vous 
se vous saues. 
quar iou croi 
que ceste fontaine soit envenimee 
dont il a beu. 
Et sil moroit en tel maniere tous li mondes ne me garantiroit mie 
que iou ne mochesisse. 
Car iamais la perte de lui ne seroit restoree 
se il moroit. 
En ce quil parloient ensi 
si voient de la fontaine issir, ij oueuures grans et hideuses et longues 
qui sentraloient entrecachant. 
Et quant elles se furent grant piece entrecachies 
si rentrerent en la fontaine arriere lune apres lautre. 
Ha : biau seignor fet la vielle or poes bien sauoir 
quel par ches. ij. bestes la . est la fontaine envenimee 
dont cils gentils homs est mors. 
Lors commenche a crier et a faire le gregnor doel del monde. 
Et licheualiers dist a sa suer. 
ha y bele suer laires vous dont chest cheualier morir par vostre desfaute. Ia saues vous de la force des herbes plus 
que nuls homs 
qui soit el monde. 
Et denuenimement oster dentour homme ne cuit iou pas 
quil ait si sachant el monde 
et puis li dist. 
Enon dieu : iou ne vous ui onques mais si lente daidier a nul gentil homme 
comme iou vous uoi ore . 
Par dieu sire fet elle iou ne cuidoie pas 
que mes sens li eust mestier. 
mais puis que iou uoi 
que li besoins en est uenus iou ferai mon pooir de lui aidier. 
Lors uait par la proiere de son frere 
et coille herbes teles comme elle quide 
que bones li soient a uenin oster. 
puis reuint arriere 
et lez trible au poing de lespee lancelot en la coupe meisme 
ou il ot beu. 
et met auec triacle 
et puis li oeure la bouce et li en met ens vn petit. 
Et il en but si 
comme il pot. 
Et il ert ia si enfles 
que sez gambes nestoient pas mains grosses 
que vns homme est parmi le pis 
et parmi le cors. 
Auant lancelot ot beu ce 
que la damoisele li ot donne. 
si commencha a emfler plus et plus 
Et tant 
quil deuint aussi gros 
comme vns touniaus. 
Et la damsoisele dist a son frere. Sire ales vous ent poignant. 
et aportes auec vous tant de reubes 
comme vous troueres en ma cambre 
si coucherons chest cheualier yci. 
Car iou quit bien 
que qui orendroit lenporteroit 
quil le conuendroit morir. 
Et li cheualiers saut sor son cheual. 
Si li prie la damoisele de tost reuenir. 
Et il sen uait tant 
comme il puet del cheual traire 
Si ne demora gaires 
que il reuint. 
et faisoit aporter sour. j. roncin tant de robes 
comme il pooit. 
Et aportoit en sa main vne fyole 
que cele li auoit commande a aporter. 
Et quant il est reuenus 
si voit lancelot tel atorne 
quil ne veoit goute. 
quar ia li ert li venins sormontes, 
Si quil auoit le daire tout enfle. 
Et la damoisele fist. j. lit aporter. 
puis y coucha lancelot 
que elle ot fet desarmer dez lor 
quil commencha a enfler. 
Et quant il est couchies 
si giete sour lui toute la robe 
que elle auoit illuec si 
que vns roncins fust tous chargies de la robe 
qui sor lui estoit. 
puis commanda a aporter. i paueillon 
et le fait tendre sour euls por le solleil 
quil mal ne li feist. 
Et li cheualiers demande a sa seror 
se elle quide 
que li cheualiers doiue garir. 
Si mait diex fet elle iou ne vous en asseur pas. 
Car iai paour 
que li venins ne li soit montes sour le cuer. 
mais ytant vous di iou bien 
que se diex donne 
quil en escape sains et haities 
que encore ferra il maint biau cop despee: 
ANsi demeurent deuant lancelot iusques apres uespres. 
Et la damoisele lot moult bien couuert 
pour suer par force. et por la calor 
quil soffroit li estoit il auis 
que pis li faisoit la calors 
que li uenins 
Mais i ne se ne pooit remuer 
ne dire mot. 
Si fu si destrois tote iour 
quil sambloit mieus mors que vis. 
quar toute langoisse 
que on poroit soffrir il soffroit 
mais onques ne fu si atains 
quil ne pensast plus a la royne 
que a soi. 
Car il pensoit bien 
que ia si tost ne sauroit sa mort 
quele morroit apres lui. 
Et ce ert langoisse de 
coi il ert plus dolans. 
Si en fu en tele angoisse et en tel dolor toute ior et toute nuit 
ne ne se torna onques ne dist mot 
ne ne fu descouers 
ains sua tote ior si 
que onques ne ne fu tel meruelle ueue. ne ne se coucherent point cil de laiens 
ains furent tout ades deuant lui. 
quar la damoiselle auoit desfendu 
quil ne se remuaissent. 
endemain entour miedi se commencha a plaindre 
Et dist 
ha ; diex ceste Lgrans calors mochist. Sire fait la damoisele encore le vous conuient a souffrir iusques a demain 
que vous seres sains et haities 
se dieu plaist. 
Et il sen taist atant 
que plus nen parole. 
Et la damoisele dist a son frere sire : 
se iou cestui cheualier pooie garir. ne deueroit il estre par raison miens. 
Et il dist certes oil. 
quar nous sauons bien 
sil en escape ce ne sera 
se par vous non. 
Par mon chief fait elle iou vous asseur 
quil sera dedens. XV. iors tous sains et tous haities aussi 
comme il fu onques ou plus se diex me donne sante. 
Lors furent il plus lie 
que il nauoient este deuant 
Si font metre la table et mangierent. 
Et quant il orent mangie. 
si se cocherent deuant le lit lancelot. 
Car moult auoient veillie celui iour, 
Ensisouffrirent toute cele nuit. lendemain entor prime parla lancelot. 
Si dist 
ha : damoisele vous mocies 
qui 
tant me faites soffrir ceste calour : 
voire sire fait elle. 
si vous en plaignies. 
Beneois soit ore diex 
qui le pooir vous en a donne. 
quar parmon chief il na encore sNiel gaires 
que iou quidoie 
que iamais nissist parole de uostre bouche. 
Lors oste. ij. kieutes pointes 
qui sor lui estoient 
et. iij. couertoirs gris. 
Si trueue 
quil ot desenfle le vis et lez iambes et tous sez autres membres. 
mais il li est ensi auenu 
quil ne li est sor lui remes ongle es mains ne es pies ne cheuel en teste 
que tout ne soient cheu. 
Mais il se sent trop durement alegies de son mal. 
si recommande sez cheueus à etre en vne boiste et garder les bien 
quar il lez voldra envoier a la royne por ce 
que elle croie miex ceste auenture. 
Et len fait son commandement. 
Lors li fist la damoisele vn poi mangier. 
si le regarda moult volentiers. 
quar tant li samble biaus 
que elle ne quide pas 
que elle peust estre saoulee de lui regarder. 
si sen tient afole et se blasme durement. 
si sen claime caitiue. 
et dist lasse porcoi le regarde iou si volentiers 
pour chou quil est biaus. 
Et sa biaute 
que me vaullt 
quant il nen est de miex a moi. 
Si fait dist elle. elle me vault. 
quar elle men aporte au cuer vne si tres grant doulchour. 
et vne si bone esperance 
que de lespoir seulement fuisse iou riche 
se iou ne quidaisse estre decheue. 
mais nous ueions trop souent. 
que lez choses ne uendront la . 
si 
comme les gens lez espoirent. 
Et pour ce ne mose ie afremer en lesperance 
que tel bien me face. 
ANsi despute la damoisele a soi meisme. 
si opose 
et respont tant 
que lancelot ot mangie tout par loisir. 
Et lors commande con face. j. lit bel et gent. 
et cil si font. 
Et elle y couche lancelot et le cueure legierement por la chalor 
que mal ne li face. 
puis est deuant lui tant 
que elle quide 
que il soit endormis. 
Et quant elle a este grant piece em pais. 
et elle apercoit 
quil dort. 
si en fait tous lez autres partir de deuant lui. 
Car elle ne veult mie 
quil soit esueilliez 
Lors sassiet deuant lui toute seule. 
si commence a penser et a regarder lancelot. 
Et elle se fu grant piece teue. 
si dist aussi comme femme coroucie. Sire mar vi vostre biaute. 
porcoi iou languis. si 
que iou nen puis escaper fors 
que par la mort 
Ne ia force derbes ne de pierres precieuses ne men garantiront 
Et si le puet len tenir a grant merueille. 
que iou quit se ie bien voloie 
que iou en porroie bien mon cuer retraire. 
mais li pensers seulement mest si plaisans et si delitables 
que nulle autre uie ne me seroit plus. 
Et nonporquant cils pensers mest uenus ie ne sai dont. 
quar onques mais nauoie ame par amors. 
et si men ont requis maint haut homme 
que iou nen daignoie escouter 
Et ore aim iou sidurement 
que iou ne men puis consirer. 
ainz voel miex morir 
que mon cuerl' se oster lent ne onques mais nama damoisele cheualier en si poi deure. 
Et neporquant ie me fi tant en ce 
que iou lai serui : 
que iou ne croi mie 
que il mosast ueer samour. 
se iou li requeroie auant 
que fiel moreusse. 
se iou a ce estoie uenue. 
mais ia se dieu plaist ni uendrai. 
quar ie prendrai meillor conseill. 
si ni beerai mie 
aincois le lairai ester. 
Car ie sai bien 
que il ne daigneroit amer si poure damoisele 
comme iou sui AInsi dist la damoisele et desdist 
Si li siet orendroit lancelot. 
et orendroit en est hors. 
si fet orendroit mate chiere. 
et ore rest lie Si se rassiet 
et regarde celui por 
qui amor elle ne puet durer. 
quar elle laime. voelle ou non. 
Si en est moult coroucie. et maldist leure 
dont cils pensers li vint 
dont elle se tient afole. 
Si a tant este deuant lui 
quil sesueilla 
si lesgarde 
et vit 
que elle ploroit moult tenrement. 
Et il en est si dolans 
quil tressaut tous de mautalent. 
Et dist 
qui est ce damoisele 
qui tant est hardis 
qui deuant moi vous osast corouchier Sire fet elle ne uous chaut 
quar ie ne me plaing de nullui 
quar nus ne me fet mal fors 
que mon cuer 
qui na pas 
quamquil voldroit 
Et il en laist atant la parole ester 
mais toutes voies ne li est il mie bel de ce 
que il le uoit coroucie. 
Et elle essue sez iex. 
et se paine de faire la plus bele chiere 
que elle puet. 
Lors entre laiens li cheualiers 
qui freres estoit a la pucele 
si demande a lancelot 
comment il li ert. 
Et il li dist bien dieu merci. 
quar il sera par tamps garis. 
si comme il quide. 
Endementiers quil parloient ensi 
si vindrent a luis del pauellon doi cheualier arme 
et vne damoisele auec euls si demandent 
se on les porroit laiens herbergier 
quar bien en iert tamps. 
et li freres a la damoisele saut auant 
et lor dist 
que bien soient il uenu 
et quil descendent seurement. 
quar il sont herbergie sil estoient encore plus 
Si fet tendre. i. autre pauellon desous lez sycamors. 
et quant li doi cheualier furent desarme. 
si sassieent pour euls reposer. 
Et lor ostes lor demande 
dont il sont. 
et il dient 
que il sont de la maison le roy artu. 
Et que ales vous querant fet il. 
Nous alons font il querant monseignor lancelot del lac. 
Et quant cil lentent 
si ne lor veult pas enseignier deuant 
quil ait parle a lui: 
Car en nulle maniere ne voldroit il faire chose 
dont il se corouchast a son escient. 
Lors sen vient a lui la 
ou il gisoit. 
et li dist. Sire chaiens a . ij. cheualiers 
qui sont de la maison le roy artu. 
Si vous vont querant si 
comme il dient. 
Si parleroient volentiers a vous 
sil vous plaisoit. 
or me dites 
que iou en ferai. 
Or lor demandes fet lancelos 
qui il sont. 
et puis le me reuenes dire. Cai tel pueent il estre 
que iou ne uoldroie mie 
quil me ueissent en tel point en nulle maniere 
comme iou sui. 
Et cils sen reuint a euls 
et lor demande 
qui il sont 
et li vnz dist 
quil a a non bohors 
et li autres a a non lyoniaus. 
et sont ambedoi frere. 
Et li cheualiers sen reuait tout maintenant 
et le dist a lancelot. 
Et quant il lentent 
si en ot moult grant ioie. 
Si dist au cheualier. 
Biaus amis faites lez uenir auant. 
Car che sont li doi homme el monde 
que iou plus aime. 
Lors lez amaine li cheualiers auant. 
et lancelot lez salue 
si tost 
comme il les uit uenir. 
Et quant il le reconnoissent 
si ont si grant ioie 
que nus nel vous saueroit a dire. 
Si lacolent et baisent. 
mais il sont moult desconforte de ce 
quil le voient si deshaitie. 
Si li demanderent 
se il en porroit garir. 
Et il lor dist 
oil se dieu plaist. 
Si lor conte sauenture si comme elle li ert auenue par leue 
qui ert enuenimee. si 
que a poi quil na este mors. 
Et Sanz faille 
si fust il 
se ne fust la damoisele qui lauoit gari de lenuenimement. 
Et 
quant il lentendent 
si sen commencent a saignier. 
quar de tel auenture nauoient 
sil onques mais oir parler. 
Ors me dites fait lancelot se de la cort me saues vous a dire nulle nouelles. Sire fet bohort hui a. viij.a iors 
que nous nous en partesimes. 
Si vous di 
pour voir 
que nous laissames le roy moult coroucie et tous sez baronz pour vous. 
quar il quident 
que vouz soies mors: 
Et toute la cors en est si troblee 
quil ni a si hardi 
qui y ost rilpatialre ne iuer. 
Et il regarde entor lui 
quar il voloit 
que nus ne loist fors aus. iij. 
Si dist a lancelot Sire madame la royne vous mande 
que elle est moult durement a malaise pour vous. 
Lors li conte la vie quele maine. 
Et 
comment elle est acouchie el lit 
pour le doel que elle a de vous. 
Et le doel 
quele fist 
quant il departirent de li. puis li donne lanel 
que elle li ot baillie 
pour donner lui. si tost 
comme il le verroit 
et li dist ce 
quele li ot commande a dire. 
Lors prent lancelot lanel 
si le regarde et le connoist bien. 
Lors commence La plorer moult tenrement. 
et li dist biaus dous cousins. 
cest commandement ne porroie iou pas faire. 
se iou lauoie iure. 
Car iou sui si malades 
que iou ne porroie cheualchier en nulle maniere. 
Et quant ie seraigaris 
si men conuendra il aler en la besoigne a vne dame. 
Et por ce rse conuendroit il 
que vous ou lyoniaus retornissies a cort 
et deissies a madame mon estre 
et li contissies ceste auenture 
qui mest auenue nouelement 
et elle vous crera mieus que nul 
qui aler y peust. 
Et pour ce 
que ele soit plus certaine de ceste chose 
qui auenue mest. li porteres vous lez cheueuls de ma teste 
que iou ai fait metre 
et estoier en vne boiste 
pour porter les a li. 
Nelui soir furent il moult bien herbergie entre lyoniaus 
et bohort son frere. 
Car li cheualiers lez aaisa del tout a son pooir 
Et lendemain par matin prist bohort congie de lancelot. 
quar il ni pooit plus demorer. 
mais aincois quil fust montes li dist il Sire ie vous ai plus mesfait 
que vous ne quidies. 
En coi fet lancelot. Ie le vous dirai fait il. vous souuient il fet bohors de celui 
qui deuant vous en uoloit mener la royne. 
et vous ioustastes a lui. et labatistes. 
Oil fet lancelot. Sire fet il ce fui iou 
qui mener len voloie 
et qui iousta a vous. 
mais bien sachies que iou ne vous connissoie pas. 
Et de tant 
que iou en fis vous en cri iou merci. 
Que est faael ce fet lancelot fustes vous ce. 
Enon dieu grant outrage feistes 
quant a si haute dame meistes main. 
si en eussies bien deserui la vie a perdre. si vous desfens 
que lamais ne fachies tel outrage. 
quar bien sachies que iou vous en seroie anemis morteuls. 
Et il iure 
que il li conuenoit faire mal grez sien. 
Si li conte 
comment il lauoit acreante. 
Si dist 
que iames tant 
comme il uiue ne sera de riens encontre sa volente. 
Atant sen part bohors de laiens. 
si lez commande tous a dieu. 
si sen uait auec la damoisele 
qui lenmaine a la dame de Galuoie. 
et Lyoniaus le conuoie vne piece. 
puis sen retorne a lancelot. 
Et quant il le voit 
si li dist 
que il li conuient aler a la cort le roy artu. 
pour sa dame reconorter 
Si fet aporter la boiste 
ou li cheuoel estoient si li baille lancelot 
et li dist 
que si tost comme il aura este a cort 
quil reuiegne pour sauoir 
comment il amendera 
Et lyoniaus prent la boiste 
et le met en son sain . 
et puis sest armes 
et prent congie a lancelot 
puis monte sor son cheual. 
et sen part de laiens. 
Et oirre tant par ses iornees 
quil est uenus a cort entor heure de prime. 
Et li roys ert celui ior ales cachier. 
et la royne estoit uenue del moustier si seoit a vne fenestre deuers les loges. 
et regarda en mi la cort reconnoist lyonel as armes 
Et quant elle le reconnut 
si en ot moult grant ioie. 
Car elle pense bien 
quil li aporte noueles de celui 
que elle naime sa mie mains de soi. 
Et elle entre en ses cambres. 
et fet hors aler toutes lez damoiseles. 
quar elle veult estre laiens priueement. 
Quant lyoniaus fu descendus 
si demanda ou il porroit trouuer le roy. 
Et Ay on li dist 
quil estoit el bois o tout grant compaignie de cheualiers. 
Et ou porrai iou fet il trouuer madame la royne. 
Par foy font il elle est orendroit entree en ses cambres. Il sadrece maintenant cele part. 
si entre dedens tous armes : fors que de son heaume. 
et quant il est uenus deuant li 
si le salue de par lancelot. 
Et quant elle le voit 
si li cort lez bras tendus 
et li giete au col. 
et li dist 
que bien soit il uenus. 
mais comment le fait lancelot fet elle. Dame fet il bien dieu merci selonc lez auentures 
qui li sont auenues 
puis que vous ne le ueistes. 
Comment fet elle nest il mie sains et haities. Dame fet il nenil pas si bien 
comme iou voldroie. 
Par foy fet elle vous me dites merueilles. 
Car encore na il gaires 
que vne damoisele vint chaiens 
qui nous dist 
quil ert sains et haities. 
Et ore si a puis este malades. Dame fet il voire si durement 
que a paines 
quil na este mors. 
Lors li conte 
comment il auoit este envenimes 
et par quele occoison 
et comment il fu enfles. si 
quil quida bien morir sans confession. 
Et mors fust il sans faille. 
se ne fust vne damoisele. 
qui de lui se prist garde. 
Et tant sen est elle entremise 
quil iel el est garis. 
Quant la royne oi ceste parole 
que lancelot a este en tele auenture 
si en fu si esbahie 
quele ne set 
quele doie dire ne faire : Dame fet lyoniaus encore men esmerueil iou plus. 
Car li cuirs de lui est cheus. 
et lez ongles des pies et des mains et tout si cheueul. 
Et elle se commence a Saignier 
Et il li dist dame 
por ce que vous crees miex que ce soit voirs vous aport iou sez cheueuls en vne boiste dyuoire. 
voire fait elle ia diex ne mait se iou ne vous en sai meillor gre 
que se vous meussies donne. C. mars dor. du plus fin 
qui soit el monde. 
LOrs le fait la royne desarmer par escuiers 
qui illuec estoient Equant il est en pur le cors. 
si oste la boiste de son sain. 
si le baillé a la royne. 
et li dist Dame tenes uees chi la boiste 
que mes sires vous a enuoie. 
et elle oeure la boiste maintenant 
Et quant elle voit lez cheueuls 
si les commence a baisier et a faire aussi grant ioie. 
com se che fussent li cheuel a. i . cors saint. 
Tout le iour demora laiens lyoniaus auecla roynee 
Et quant che uint deuant souper. 
Si vint vns escuiers a la royne 
et li dist Dame mesires ne uendra hui 
mais quar il est remes el bois. 
Si ne voloit mie 
que vous fuissies de lui a malaise. 
si vous mande 
que uous soies lie et ioieuse 
et que uous teignies ausslsi grant cort 
comme sil meismes y fust. 
Et elle dist 
que si fera elle. 
puis dist a Iyonel. biaus douls amis 
quel conseil me donres vous. 
De coi dame fet il. 
Certes fait elle iou ai tel talent de ueoir lancelot 
que onques ne desirai riens tant a ueoir. 
si quit bien 
que iou en morrai 
se iou ne le uoi par tamps. 
Si le voldroie ueoir en tel maniere 
se il pooit estre 
que li roys ne li baron ne le seussent ne nus 
qui viue fors moi et vous. 
par foy fet il. ie uous enseignerai bien 
comment il vendra a vous. si 
que nus ne le saura fors nous. ij. priueement. oites dont fet la royne et ie le ferai a uostre los. 
Par foy fet lyoniaus. li miex 
que iou y voie 
si est 
que uous proies au roy 
quil face crier vn tornoiement as witaules de la magdalaine 
Si y assambleront li cheualier de toutez pars. 
Si ne porra estre. 
quil ni uiegnent grant gent. 
Et quant il seront assamble. 
et li tornois sera pleniers nous y uendrons en tel maniere moi et lui. 
que ia nus ne nous y connistera. 
Et ensi le porres ueoir et auoir. 
Et 
por ce que on ne lapercoiue de riens : 
que vous ia dedens celui terme ne parlerois : 
que vous en aies riens oy. 
Par foy fet elle non ferai iou. 
Ensi sacordent a vne parole. 
et iuent asses toute la nuit 
Lendemain vint li roys del bois. 
Et quant la royne le uit uenir. 
si li ala a lencontre 
et li dist. 
que bien soit il uenus. 
Apres che uait li roys oir messe. 
et quant il lot oy. 
si commanda les tables a metre. 
Apres disner 
quant les tables furent leuees. 
dist la royne au roy. Sire il me poise moult de monseignor Gauuain et des autres 
qui ne seuent nulle noueles de lancelot. 
Au mains sil seussent celes 
qui auant ier nous furent aportees par la damoisele. 
Par dieu fet li roys iou volroie 
que il lez seust. Ie vous dirai fait la royne 
que vous ferois. Il a moult grant piece 
quen chest pais not tornoiement. 
si en feres. j. crier as witaules de le magdalaine 
et soit ferus es pres de camaaloth 
et iou croi uraiement 
que se lancelot en oit parler 
que il y uendra et ausslsi feront tout li autre 
qui en la queste sont entre. 
Et li roys si acorde et dist 
que moult a bien dit. 
Et se diex li ait. il en auoit moult grant talent. 
Lors enuoie par tout le pais. 
et fait porter lez noueles del tornoiement et a 
quel terme il sera. 
et en quel lieu. 
Et la royne reuint a lyonel et li dist. 
Or vous em pores vous aler 
quant il vous plaira. 
Car iai moult bien fet. ce 
que vous me deistes. 
Et Salues moi vostre cousin. de autant de salus 
comme len porroit penser. 
et li dites 
quil ne laist en nulle maniere 
quil ni viegne. 
Et il dist 
que non fera il . 
Lors prent ses armes si sagement 
que nus ne le connut. 
et erra 
tant quil vint la 
ou lancelot gisoit malades. 
si auoit desous le sycamor tendu. iiij. paueillons. 
Quant lyoniaus fu descendus et desarmes. 
si vint a lancelot. 
si le trueue moult malade. 
Et li demande 
comment il li est. 
par foy fet il iou ne garis mie bien. 
que la pucele 
qui de moi prenoit garde est si malade 
que elle ne se leua de lit. 
iii. iors a : 
Et par che me uait il maluaisement. Sire fet il ce poise moi moult durement. 
Lors li conte ce 
que la royne li mande. 
et del tornoiement 
qui est cries as huitaules de la magdalaine. 
si conuient fait il a fine force 
que vous y soies 
quar pour vous seulement ueoir la fet la royne crier. 
Ha : diex fait il 
pourcoir a madame ce fait Ia sui iou encore si malades 
que nus plus. 
Et li termes est si pres 
quil ni a pas plus dun mois. 
Si ai moult grant paour 
que iou ni puisse uenir a tans meesment por le besoigne a ceste dame 
quil me conuient mener a chief 
aincois que iou puisse retorner. 
Lors se commence a plaindre. 
et puis se regramie de la maladie a la damoisele. 
Et lyoniaus vint a la pucele 
qui se gisoit en lautre paueillon. 
Et quant elle le uoit uenir 
si li est auis que ce soit lancelot. 
Car il li resambloit miex que nul autre homme. 
Et sil ne fust. i. poi mendres de lui a paines conneust on lun de lautre. 
Et quant elle le voit uenir 
si commence a plorer moult durement. 
Et il li demande 
comment elle le fait. 
Et cele 
qui tant estoit esprise damors. 
que nulle ne fu onques plus. li dist 
que elle se muert. 
Si men poise fait elle plus pour autrui 
que pour moi. 
Car en ma mort perdra li mondes le meillor cheualier 
qui uiue. 
que iou rendisse sain et haitie 
se iou uesquisse longement. Damoisele fet lyoniaus 
comment vous auint cils max Sire fet elle iou nel diroie en nulle maniere. 
ne a vous ne a autrui. 
Mais toutes voies dites a uostre seignor 
quil occist lui et autrui pour sa biaute 
Car mar fust il onques si biaus. 
Lors commencha a faire si grant duel 
que onques plus grant ne veistes. 
Et dist coiement au plus bas 
que elle puet. lasse mar ui sa biaute 
ques tant est conuoitie. Lyoniaus entendi bien ceste parole. 
mes ne set 
que ce fu a dire. 
mais onques samblant nen fist 
que il leust oye. 
Si li dist. 
que il li dira bien ce 
que elle li mande. 
si sen volt aler. 
quant elle le rapela 
si li dist. 
Biau sire dites uostre seignor : 
quil morra dedens. viii. iors sil ne prent conroi de soi. 
Etche sera moult grans pechies. 
se il par fsal defaute se laisse morir. 
Lors vint lyoniaus a lancelot 
si sassist deuant lui. 
et li demande 
comment il li est. 
Par foy fet il ie sui moult malades 
si me samble 
que ie ne fas sempirier non . 
Si estoie iou auques garis 
quant la pucele sacoucha malade 
qui de moi se prendoit garde. 
Et lyoniaus li dist ce 
que elle li auoit mande. 
Et il en deuint tous esbahis 
quar bien connut la senefiance des paroles. 
Et lyoniaus li dist. Sire 
que ualdroit li chelers. vous poes uiure 
et morir tantost. 
se vous uoles 
quar iou sai bien. 
que la pucele vous aime tant 
que femme nama onques plus homme. 
Et pour vous est elle au lit. 
Si sai bien 
que elle en morra 
se vous ne lasseures de vostre amour. 
Et pour ce vous lo iou 
que uous aies conseil 
quele soit saluee de la mort. 
et vous dautre part. 
Ou autrement seres vous mort ambedoi. 
si sera grans damages de li quar trop est boene pucele. 
et pour vous qui estes li mieuldres cheualiers del monde 
qui orendroit y soit. gertes fet lancelot il nest rienz 
que iou ne feisse salue lonnour madame: 
pour saluer la uie a la pucele 
quar moult est bele et sage 
et si le deueroie saire par raison. 
quar sans faille elle ma saluee la vie. 
et plus a fait por moi 
que onques damoisele ne fist pour homme. 
Mais sor ceste chose 
que elle requiert a si grant desfens 
que pour nulle mesestance 
que a mon cors puist auenir ne fausseroie iou a madame de samor 
que iou li ai promise. 
Et 
pour chou nen sai iou que dire 
Car en nulle maniere. iou ne li feroie menchoigne a entendre. 
quar en toutes choses ma elle este si loiaus et si uoir disans 
que nulle plus. 
Et pour ce ne li mentirai iou ia 
se dieu plaist . 
Or me dites fait lyoniaus ames vous moult madame la royne. 
oil fait il — plus que moi. 
Dont ne feries vous mie chose fet il a uostre escient 
qui li despleust. 
Non voir fait il. ie voldroie moult miex a estre ocis. 
Et il nest riens fait lvoniaus 
que vous ne feries pour li garantir de mort 
Non voir fet il. 
Et se vous mores par tel auenture fet lyoniaus 
que quideries vous 
que elle feist Ie sai bien fet il 
que elle morroit de duel. 
quar elle ne maime mie mains 
que iou fach li. 
Dont vous mousterai iou fet lyoniaus par raison 
que se vous deuees a cele pucele vo parole et vostre amour. vous ames miex la mort madame 
que sa vie. 
Et si vous dirai bien 
comment. vous uees bien 
que vous estes a la mort. 
se ceste pucele ne vous garist. 
Ne elle nest malade 
se por vous non. 
Et ensi le poes vous garir 
et elle vous donra garison. 
Et se vous ce ne uoles faire elle morra 
dont ce sera li graindres damages 
qui onques auenist a uostre tamps. 
Et quant vous seres mors par uostre maluaistie. 
et madame la royne lorra dire. 
puis que elle uous aime tant iou sai uraiement 
que elle morra 
Et ensi en ocirois vous. iij. vous et madame la royne ceste pucele. 
Dont len porra bien dire apres uostre mort 
que vous aures faite desloiaute. 
Car par vous seroit morte la plus bele dame del monde et la plus haute. 
et qui ne lauoit mie deserui. 
Et la plus bele pucele del monde 
qui vne fois vous rendi la uie. 
Et or len rendes tel gueredon. 
que pour la vie li rendez la mort. 
ANsi fu lyoniaus deuant le lit lancelot. 
et li moustroit par raison et pour le porfit de lui et de sa dame 
quil otriast a la damoisele son plaisir. 
Et quant lancelot entent la parole 
que lyoniaus li dist. 
si he set que dire. 
Car drois et raisons le semont a dire 
et a faire la volente a la damoisele. 
Si doute la mort 
dont il ne puet escaper che set il bien. se cele ne len garist 
qui por lui se muert. 
Et dautre part 
se il li otroie Ie a Samor il a paour 
que la royne ne le sache. 
Et pour ce ne set il 
que faire. 
ou la damoisele amer ou li ueer samour. 
Lors dist a lyonel en plorant. Biaus douls amis 
quar me conseillies 
que iou porrai faire de ceste cose. 
Sire fet il li consaus est tous pris. il conuient 
que vous facies la volente ceste damoisele : 
ou vous estes mors 
ha y diex fait lancelot 
comment porra ce estre 
que iou soie fausses damors enuers madame. 
Mes comment porra estre fait lyoniaus 
quele muire 
qui ne la mie deserui. 
et quer vous oceisses ceste pucele 
que vous deues garder en tous lieus. 
Certes il nest nus 
qui de traison ne vous en puist apeler 
se vous le faites. 
Et il se taist 
quar il ne set que respondre. 
Certes fait lyoniaus il conuient de ceste chose 
que vous en fachies a ma volente. 
Et il ne dist mot 
anchois pleure moult tenrement et maldist leure 
que il fu nes : 
quant il a ce est menes 
que il li conuient faire autre chose 
que son plaisir. 
Et quant il ot Io asses plore 
si dist a Lyonel en tel maniere. Biaus douls amis il est ensi 
que iou. sans le congie madame. nen feroie riens ne pour mort ne pour vie. 
Si conuient 
que vous moues orendroit a aler a la cort le roy artus et contes a madame la royne mon estre 
Et dites li 
que iou sui mors outreement. 
se iou ne fas la volente dune pucele. 
Et li dites 
que se il li plaist iou morrai. 
et si li plest io uiuerai 
Par foy fet lyoniaus. iou meusse orendroit sans plus atendre. 
mais iou vous uoi si atorne 
que iou ne croi pas 
que uous uesquissies tant 
que iou reuenisse. 
Et pour ce conuient il 
que vous pregnies hastif conseil. 
Atant sen part lyonel del paueillon. 
et sen vient a la damoisele 
qui moult estoit deshaitie et le Salue de par lancelot. 
et li dist Damoisele mesires vous mande 
que vous laues vne fois de mort gari. 
si vous en doit tel gueredon 
comme cil a 
qui vous aues rendu la vie. 
Et se vous de la maladie 
ou il est le poes metre hors il vous promet 
que vous des ore 
mais de lui poes faire 
comme de uostre che- ualier et de uostre ami 
sil vous plaist, 
Quant la damoisele entent ceste parole. 
si li est auis 
que elle tiegne dieu entre sez mainz 
Si li dist tout en souspirant biaus sire est ce dont voirs 
quil mait mande teuls noueles. Damoisele fet il oil 
dont sui iou fait elle toute garie. 
Car ore aurai iou quamque iou desirai onques en ma vie. 
ne des ore 
mais ne me tendra maladie. 
quar tout passe la ioie 
qui au cuer me touche. 
Lors se uest et appareille au miex quele puet. 
si sen uient deuant lancelot 
si achesmee 
que moult ert bele a ueoir. 
Et lyoniaus fu ia montes sour son cheual tous desarmes fors de sespee et ot reube de cendal cote et mantel 
si entre en son chemin pour aler a cort. 
Et sen uait si grant oirre 
comme il puet del cheual traire 
Et la damoisele fu uenue deuant lancelot 
qui gisoit malades. 
Et quant il le vit uenir. 
si li fist la plus bele chiere 
que il pot. 
Et li dist ma damoisele vous soies li tres bien uenue. 
Certes de vostre uenue auoie iou moult grant mestier. 
Car iou sui malades et deshaities plus 
que iou ne suel. 
Si vous pri 
que vous metes paine en moi aidier. tant 
que iou soie garis. 
par couuent 
que iou SOie vostre cheualiers: tous lez iors de ma vie. 
Et elle dist 
que elle ne demande miex. 
A ces paroles entra laiens li cheualiers 
qui freres estoit a la damoisele. 
Et quant il le vit aueques lancelot. 
si en fu moult lies 
Car il quidoit encore 
que elle geust en son lit. 
Et elle commence a aprester a mangier a lancelot 
si deuise coi. 
Et mist si grant entente en lui 
quil dormi toute la nuit. 
Et lendemain se sent il plus legier 
que le iour deuant. et elle li ot appareillie laituaire merueilleus 
que elle li fist user 
puis li oinst les temples et lez bras. 
Et il sen dort maintenant 
que onques ne sesueilla deuant uespres. 
Et lors se trouua moult alegies de son mal. 
Et elle demanda a lui 
comment il li est. 
et il li dist bien dieu merci. 
Car ie quit par tamps estre tous garis 
Et elle en est moult lie. 
si le fait. i. poi mangier. pour la teste cl 
quil auoit wide. 
puis se rendort. ne ne sesueilla iusques au matin 
Et quant il se fu esueillies. 
si regarde parmi luis del paueillon 
et voit Lonel 
qui reuenoit lez grans galos 
et auoit son cheual tant esperone 
quil en iert au sanc iusques au gros des iambes. 
Et il descent 
et uient a lancelot 
si le trueue tot seul. 
quar encore se dormoient li vn et li autre. 
Et quant il fu uenus deuant lancelot 
si li demande lancelot noueles de sa dame. Sire fet il elle vous mande plus de cent mil salus. 
Et vous mande 
que se vous onques lamastes 
que pour vous deliurer de mort 
et li aussi. fachies le volente a la pucele. 
Et se vous ce ne faites vous aues samour perdue 
et il dist 
quil en fera tant 
quil nen deuera ia estre blasmes der sa dame ne estre hais de la pucele. 
Et comment vous sentes vous fet lyoniaus. 
par foy fait il iou me senc si sain dieu merci : 
que iou porrai bien par tans cheuauchier. 
Celui iour apres disner avint 
que lancelot fu remes tous seuls paueillon fors de la pucele 
qui garis lauoit 
Et il fu assis en son lit. 
si le commencha a regarder. 
si la uit de si grant biaute. 
et tant li plot. 
que sil namast la royne de si grant amor 
quil ne se tenist pas 
que il ne feist la uolente a la damoisele. 
mais il aime si loiaument 
quil ne fausseroit en nulle maniere. 
Et cele 
qui voloit 
qui li eust otroie samour li dist. sire ie vous ai gari et respasse de mort dieu merci. 
Or si voeil 
que vous me teignies mon conuenant. 
Et il li demande 
quel conuenant il y a 
Par foy sire fait elle iou le vous dirai bien. 
Il est ensi 
que iou vous aim de bone amour, dez le iour 
que iou vous ui premierement. Si que onques pucele nama tant cheualier. 
et bien y a paru. 
quar pour vous ai iou este pres de la mort 
Et vous me mandastes 
que si io uous guerissoie kel vous series a tous iors mes : mes cheualiers et mes amis. 
Et par ceste parole fui iou toute assouagie 
si me leuai maintenant et ving a vous 
et mis en vous tel paine 
que vous fustes garis dieu merci. 
Or vous apel de couuenant et voel 
que vous me creantes 
que vous dez ore 
mais seres mez loiaus amis. ne nameres autre de moi tant 
que vous trouueres en moi loiaute. 
Quant lancelot entent ceste parole 
si pense vn petit et dist 
Certes damoisele. Il est voirs 
que tant aues fet pour moi 
que bien doi estre vostres eileuaners et vostres amis 
et iou le serai uolentiers. 
quar 
se de ce vous escondisoie maluaisement aueries emploiet vostre amor 
et uostre seruice 
Si vous di loiaument 
quil na damoisele el monde 
que iou tant aime 
comme ie fai vous. ne namerai iamais au mien escient. 
Mais de ce que vous me deffendes. 
que iou autre que vous ne tiegne a madame ne a mamie : me desconforte moult 
Si vous dirai comment. Il est bien voirs 
ne onques mais ne le dis a homme ne a femme. 
que iou aim en tel lieu 
que ia ni fausserai 
ains y amerai loiaument. 
que ia por mort ne por vie nen partira mez cuers. 
Et se bien len voloie oster ne porroie iou. 
quar ma volentes y est si enrachinee. 
que iou nauroie mie pooir de loster. 
Car mes cuers y est en ueillant et en dormant. 
et mon pensers y est nuit et ior. 
Et mes esperis nentent fors a li. 
mi oel ne regardent fors 
que cele part. 
mes oreilles ne pueent oir parole 
qui me soit plaisans fors 
que de li. 
et que vous diroie iou : mame et mon cors. 
et mon veoir et mon oir sont tout a il. 
Et aussi sui del tot a son pooir 
que iou ne puis riens faire de moi : nient plus 
que li sers puet faire autre chose 
que ce 
que sez sires li commande. 
Et sour ce ne vous sai iou que dire. 
se vous ne le me dites.» 
AN tel maniere 
comme vous oies respondi lancelos a la damoisele. 
Et quant la damoisele loit 
si len prisa moult 
et li dist. Sire fet elle vous aues dit 
comme loiaus cheualiers 
et que preudoms si sai bien 
que vous ne me voldries pas deceuoir. 
Si vous en sai bon gre. 
mais toutes voies puis que vous estes li mieldres cheualiers del monde ne vous quiterai iou mie si legierement ains voeil 
que vous me teignies mon conuenant ensi 
comme ie vous dirai. Il est voirs 
que vous ames vne si haute dame 
et si uaillant. 
que a paines vous abaisseries vous 
pour amer vne poure damoisele si comme iou sui . 
Et certes iou nel di mie pour ce 
quil ait pucele el monde 
qui fust digne de vous amer. 
Et pour ce nel di ie mie 
que vous encontre vostre volente mames. 
Si vous dirai 
que vous feres. vous ames vne haute dame. chou sai ie bien. 
dont vous vous mesferies moult 
se vous a autre dame donnissies vostre amour. 
mais a pucele la poes vous bien donner salue lonnour et la droiture 
que vostre dame a en vous mis ne nus ne vous en deueroit blasmer. 
Et il dist 
que ce ne porroit nus homs faire. 
Si porroit bien fait elle 
et 
si vous dirai comment. 
Il est voirs 
que iou vous aim en tel maniere 
que femme nama onques homme. 
Car amor domme et de femme vient par carnel atouchement 
dont il conuient 
que uirginites soit corrompue. mez de nostre amor ne sera ia elle corrompue. 
ne mal mise 
ains la garderai en tel maniere 
comme iou vous dirai touz lez iours de ma vie. vous me creantes fait elle 
que en quelconques lieu 
que vous me troueres dez ore 
mais en auant. me tendrois pour vostre amie salue lonour de vostre dame. 
et iou vous creanterai 
que iamais iOur de ma vie namerai autre de vous. ne a homme natocherai carnelment. 
ains me tendrai a vous en tel maniere 
que en tous lez lieus 
ou iou vendrai me reclamerai de par vous 
comme de par mon ami. 
Ensi ne fausserois de riens a vostre dame. 
Se quar vous me porrois amer 
comme pucele 
et li comme dame. 
Si porrois garder lonour de lune et de lautre. 
Comment fait il porroit ce estre : 
que vous de carnel assamblement vous gardissies. 
qui tant estes bele et auenant. 
Et troueres encore tant de preudommes 
qui a femme vous demanderont : 
Sire fet elle iou men priserai de miex 
se iou pour lamour de vous gart mon pucelage a tous les iours de ma vie 
que se iou estoie dame de la plus riche terre 
qui soit el monde 
quar ie ne men porroie consirer pour nul si uaillant homme 
comme vous estes. 
Et sachies 
que tout aussi 
comme iou le di le ferai iou. 
Ansi le laisserent celui ior et toute la semaine tant 
que lancelot fu egaris. 
Lors sen vint au cheualier en paueillon il auoit geu 
qui auoit a non karmadan 
si li mercie moult de ce 
quil li auoit fet. si mait diex fet li cheualiers. iou ne fuisse pas si lies pour le meillor castel 
que li roys artus ait 
comme de ce 
que vous estes garis. 
si men est moult grant honor auenue 
quant tant aues demoure en mon ostel. 
Biau sire fet lancelot. iou men voldrai demain aler. 
si vous demanc congie. Sire fet il iou le vous otroi 
puis quil vous plaist. 
quar outre vostre uolente ne vous retenroie iou pas. 
Si ales que nostres sires vous conduie en 
quel que lieu 
que vous allies. diex le face fait lancelos. ele nuit fist li cheualiers moult grant ioie asses plus 
quil nauoit fait piecha. 
Et au matin 
quant lancelot fu leues la pucele vint a lui. 
Et quant il le vit 
si li dist. bele douce amie bien puissies vous uenir. 
quar iou men voel aler a uostre congie. Sire fait elle vous saues bien lez conuenences 
qui sont entre moi et vous. 
Et iou ne sai 
quant iou 
mais vous uerrai et por ce vous demanc. j. de voz ioiaus 
que iou puisse garder pour lamour de vous. 
quant vous vous en serois ales 
que iou vous en aie plus en ramembrance. 
Certes damoisele fet il volentiers 
Lors prent lancelot vne chainture 
quil auoit a membres dor 
et lauoit chainte 
pour ce que la royne li auoit donnee 
Si li dist. damoisele tenes. 
Certes feel il na el ja monde dame ne damoisele fors celle 
qui la me donna a 
qui iou le donnaisse. 
Et cele len mercie moult 
si le prent ioieuse et lie. 
Et cele li dona vn fermail dor. 
si li prie quil le port a son col pour lamor de li. 
Et il li dist 
que si fera il moult uolentiers. 
Lors demande ses armes 
et on li aporte. 
Et 
quant il est armes et bien et bel 
si prent congie a tous chiaus de laiens. 
puis monte sor son cheual 
et sen part de laiens entre lui et lyonel et la vielle 
qui lez maine tant amont et aual 
quil vindrent au castel 
que li. v. frere tenoient 
que li dus kalless lor perres guerroioit. cil a 
qui Gaheries aidoit entre lui et Guerrehes et agrauains. 
Et quant lancelot y vint li. V. frere auoient perdu toute lor terre ja fors. ij. castiaus. 
dont il nosoient issir. 
Et a la daerraine bataille auoient il perdu la moitie de lor hommes. 
Et quant la uielle ot laiens amene lancelot. il li demanda la verite de la guerre. 
Si li conta len lez greignors merueilles del monde. 
et blasmerent le duc a merueilles. 
Et lancelot quida 
que ce fust uoirs. 
si iura son sairement 
quil ne lairoit pas lez. v. freres sdeuant ce 
que li dus fust desherites 
et aussi fist lyoniaus. 
Et quant la uielle vit 
quil orent ensi iure. 
si vint as. v. freres. 
et lor dist biau seignor. il vous est miex auenu 
que vous ne quidies 
quar il a chaiens teuls. ij. cheualiers 
qui meteront vostre guerre a fin 
aincois vn mois. 
Et cil li demandent 
qui il sont. 
par foy fet elle lor nons ne poes vous ore sauoir en nulle maniere. 
quar il le mont desfendu. 
mais encor le vous di ie bier 
que vous aillies a euls 
et lor faites si grant ioie 
comme vous poes. 
Et cil lez vont maintenant veoir. 
et lor font la plus grant ioie del monde 
Et se poroffrent del tout a lor seruice. 
Si firent la nuit moult grant feste a lun et a lautre . 
et au matin lez menerent oir messe en vne capele 
qui laiens estoit. 
Vn poi apres prime commencierent a crier parmi le castel. 
Ore as armes montes seignor cheualier 
quar no anemi sont i auenu a nos murs. 
et li. v. frere sont uenu a lancelot. 
si li demandent 
sil voldra porter armes. 
Et il dist 
quil nel lairoit en nulle maniere 
quil ne voist ueoir 
comment cil de lahors iousteront. 
mez iou voeil fait il 
que vous aillies auant. 
Et se iou voi 
que VOus aies mestier de moi : ie vous secorrai. 
Lors fait aporter sez armes. 
et sen arme bien et bel 
si sen uait iusques a la porte del castel 
et fait mener dencoste lui son destrier. Il monte as kreniaus pour ueoir 
comment cil dehors assambleront a ceuls dedens 
Et auec lui fu lyoniaus. 
Et li. V. frere orent fet lor gent armer au miex 
quil porent 
puis issirent hors contre lor anemis. 
si les rechurent assez bien a ce 
quil erent poi de gent 
et li autre en auoient moult 
Si commencha la mellee moult grant et moult merueilleuse. 
dont il y ot maint cheualier mort et uerse a terre. 
si senfuirent cil del castel tantost 
comme Gaheries 
et si frere y uindrent a la bataille 
Car il commencierent a abatre et a ferir. si 
que ce niert se merueilles non a ueoir. 
Ne Onques puis 
quil vindrent. ne se tindrent li. v. frere. 
ainz lez conuint fuir. 
ou il vousissent ou non. 
Si ont asses perdu a cele assamblee. 
Et quant lancelot vit 
que li. V. frere furent desconfit. 
si dist a lyonel 
que ore a il trop atendu. 
Si descent maintenant des creniaus 
et puis monte sor son cheual et Lyoniaus sor le sien. 
si sen issent de la porte. 
Et lancelot ne regarda 
Onques fors la 
ou il vit la plus grant presse. 
si torne cele part 
et se fiert entreuls. 
si fiert si le premier 
quil encontre 
quil labat a terre tout mort. 
puis point outre 
si en rabat. j. autre. 
Et aussi fist lyoniaus. 
Et lancelot a mis la main a lespee. 
et il ert entalentes de bien faire darmes. 
quar grant piece auoit 
quil nen auoit riens fait. 
Si commencha a ferir grans cops tout entour lui. 
si abat cheualiers et cheuaus. 
et ocist quamquil encontre 
Si fait tant en poi deure 
que nus ne lose a cop atendre. 
Et tant 
quil encontrà par auenture Gaheriet 
si li done tel cop desor son heaume 
quil li fist sentir lespee iusques au testr 
mais il ne la mie naure iusqua la mort 
et cil vole ius dez archons a terre : 
qui quide tout maintenant morir. 
Et lancelot passe outre 
que plus ne le regarde. 
si coisist le duc en son uenir 
quar on li ot moustre. 
Et li dus li vint lespee drecie contremont 
et le fiert si durement parmi son healme 
quil li fait le branc dachier couler ens. plus de. ij. doie. 
mais il ne la mie blecie en char. 
Et lancelot ne lespargne de riens 
ainz le fiert si durement 
quil li trence lespaulle 
et le poing senestre a tout lescu. 
Et il recueure. j. autre cop 
si li fet la teste uoler 
Et cil chiet mors 
dont ce fu trop grant damages. 
Et quant li autre voient le duc ocis. 
si tornent en fuies quar plus ni osent arrester et lancelot 
et li sien lez encauchent 
si prendent Guesrehes et agrauain 
qui ne sen voloient torner del camp pour lor frere Gaheriet 
qui naures gisoit. 
si pristrent tant dez autres 
comme il voldrent. 
Et li. v. frere 
qui le orent ueu Gaheriet cheoir 
et qui bien connoissent 
que il auoient le tout perdu par sa proece le prendent se le font mener el castel 
Si ne fu onques si grant feste 
comme il furent de lancelot. 
quar il crioient tuit a une voisl. ence 
quil passoit bien viegne la flor de toute cheualerie. bien viegne li mieldres cheualiers del monde. 
ANsi conquist lancelot par sa proece a rauoir lonor de la bataille 
Si crioient tout grant et petit encontre lancelot del lac. 
Ensi li disoient:e tout a vne vois tant donor 
quil en auoit grant honte. 
et moult li pesoit de chou 
quil les segnorissoient tant. Ia soit ce 
quil leust bien deserui. 
Auant lancelot uint en la vile 
si le trouua toute pourtendue de dras de soie de pailes 
et fu toute encortinee pour lonour de lui. 
Si le rechurent a si grant honour 
comme il porent plus. 
Et 
quant il lorent desarme : 
si li aportent vne robe toute noeues de uermeil cendal. 
Et quant il fu uestus et cauchies 
si demanda a ueoir lez. iij. cheualiers 
qui pris estoient. ceuls 
qui estoient arme tot dune maniere. 
Car il les auoit tout le iour moult couoities a ueoir. 
quar moult lauoient bien fait en la bataille. 
et cestoient li troi frere. 
Et on lez uait querre maintenant. 
Et quant il lez vit uenir 
si lez connoist bien tantost. 
mais pour ce quil ne veult mie 
quil le connoissent lez fist il metre arieres. 
si est tant dolans de ce 
quil a este contre euls en ceste bataille 
quil ne set quil doie faire 
Car moult amoit Gaheriet de grant amour. 
Et dautre part il li en poise moult 
pour lamour monseignor Gauuain lor frere. 
puis commande a ceuls de laiens 
quil lor facesnt tant donour 
comme il porront. 
quar iou vous di fet il 
que il sont moult preudomme et de haut lignage et bon cheualier. 
Et sachies se iou quidaisse 
quil fussent contre vous. iou ni eusse ia escu pris pour euls greuer. 
Lors lez font cil oster de la prison. 
si les ont mis en vne cambre cointe et bele 
Si font regarder la plaie gaheriet. 
et li font tout le bien 
quil pueent. 
Si les tindrent moult honorablement 
pour lonour de lancelot 
qui proiet lor en auoit. 
Bele nuit fu la ioie 
et la feste moult grant. 
et se lancelot fu bien seruis. 
ce ne fet mie a demander. 
si le couchent moult a aise et a moult grant honor. 
Et lendemain quant il ot oy messe vint lancelot a la uielle 
qui laiens lot amene 
si li dist Dame me sui iou bien aquites uers vous. 
Et elle li dist Sire oil. 
Or uous pri iou 
dont fait il pour la riens el monde 
que vous plus ames 
que: uous a nullui 
qui de moi demant ne dites mon non ne ne faites sauoir 
qui iou sui. 
Et saues uous 
pourcoi iou le di ie vous en pri fet il 
por ce 
que cil troi cheualier 
qui sont prison chaiens sont frere monseignor Gauuain. 
Et iou lez aime tant 
que iou ne uoldroie mie 
que il seussent 
que iou eusse este encontre euls. 
Car il men harroient par auenture. 
Et por ce ne voel iou mie 
que il sachent mon non. 
Et elle dist 
que elle ne le descouuerra ia a nul homme. 
Lors sen uait as. v. freres : 
et lor dist 
que li troi cheualier soient 
quite Let mis hors de prison. 
Et cil dient 
que il feront toute sa uolente. 
Et encore fet il vous prie iou y 
que quant iou men serai ales. 
que vous les reteigniez chaiens 
et lor fetes tant donor 
que iou vous en sache gre. 
Et bien sachies 
que ce sont mi ami. 
et cil dient 
que si feront il. 
Lors demande sez armes 
et sarma entre lui et lyonel. 
et puis se partent de laiens. 
Et li . v. frere vienent a Gaheriet 
et le metent hors de prison entre lui et sez freres. 
Et il lor demandent maintenant 
qui li cheualiers est par 
qui il ont este desconfit. 
Et il dient 
que il ne seuent. 
par foy fet Gaheries ce ne puet estre. 
quar des uos fu il. 
Par foy font il des nostres ne fu il pas 
mais il nous aida por lamour de vne dame 
qui chaiens est. 
ne onques son nom ne nous volt dire. 
mais il nous pria moult de uous seruir. 
Et de faire toute lonour 
que nous porriemes. 
Car il nous dist 
que vous esties moult si ami. 
Et li troi frere sen esmerueillerent moult. 
Si demanderent de 
quel fachon il estoit. 
Par foy font il chest vns dez plus biaus cheualiers del monde. 
Et est vn poi brunes 
et ne puet pas auoir plus haut de. XXV. ans. 
et est tondus de nouel. 
Et quant il oient ce si sont plus desuoiet 
que deuant si nen seuent que dire. 
ains demorent laiens vne semaine tant 
que Gaheries fu bien garis. 
Lors sen partirent tout troi. 
Et demandent 
quels armes li cheuarliers enporta. 
Et il dient vnes noires. 
et. j. noir escu a. j. blanc lyon 
Et il se metent apres tout le chemin ke il lor enseignierent. 
Car il le quident bien trouer as enseignes des armes. 
Lors sen partent atant 
Mais atant laisse ore li contes a parler deuls. 
et retorne a parler de lancelot a 
OR dist li contes 
que quant lancelot se fu parstil du castel as. v. Sfreres 
ou il lor auoit lor guerre 
afinee quil cheualcha toute ior entre lui 
et lyonel sans auenture trouuer 
qui a conter fache. Tant qui uindrent la nuit chies vne veue dame 
qui moult bien lez herberga. 
Et au matin 
quant il orent messe oye. 
si se remisent au chemin. et a heure de prime entrerent en vne forest 
qui duroit bien. ij. lieues de lonc et vne de le. 
si lapeloient cil del pais teriquer. 
Et quant il orent cheualchie iusques a miedi 
si lor greua moult li chaus : 
quar lor armeis furent escaufees del soleil 
qui trop estoit de grant calor. 
Si furent si las et si traueillie 
que il lez conuint reposer tant 
que li chaus fust passes. 
lors mist cascuns pie a terre. 
et osterent lez seles a lor cheuaus et lez frains. 
si les laisserent paistre de lerbe parmi le bois. 
puis osterent lor heaumes 
et abatirent lor uentailles 
pour recoillir. j. poi le uent. 
Si se colcherent sor lerbe desouz lombre dun pommier. 
Et lancelot nauoit onques dormi la nuit deuant 
quar trop auoit eu grant chaut 
Si li auint feaa el ensi 
quil sendormi a ce 
quil trouua la froidor de: lerbe et la douchoir del vent. 
Et lyoniaus ueilla 
qui nauoit talent de dormir. 
Si ne demora gaires 
quil vit uenir tout le grant chemin ferre auques loing de lui. ij. cheualiers armes 
qui amenoient auec euls vne damoisele : 
si aloient tel ioie faisant 
Et quant il vindrent pres de lyonel. 
si regarderent deriere euls. 
Tant 
que li vns deuls dist. 
Par mon chief uees chi uenir le cheualier. 
Et lyoniaus esgarde lez cheualiers de loing parmi le beis et voit uenir apres elz vn cheualier arme. 
sor. i. grant noir destrier. 
mais cestoit li graindres de cors et de menbres 
quil eust onques mais ueu. 
Si sambloit en son uenir foudres 
qui descendist du ciel. 
Et li vns : deuls li torne lescu 
et cils 
qui uenoit de grant force le fiert si 
que il li met la glaiue parmi le cors 
si abat lui et le cheual a terre 
puis trait lespee 
et laisse corre a lautre. 
mais il ne lose pas atendre 
ains sen torne fuiant 
Et cil le vint ataingnant par derriere 
et ot haucie lespee contremont pour ferir. 
Et quant cil voit le cop uenir 
si ot paour de morir 
et se laisse cheoir a terre. 
Et cil qui son cop ne pot detenir fiert en larcon derriere. si quil coupe le cheual parmi leskine. Si quil abat le cheual sor le cheualier. 
qui se fu laissies cheoir. 
puis sen vint a la damoisele 
qui demenoit moult grant doel 
et disoit as mes freres. 
Si le monte li cheualiers par deuant lui sor son cheual 
si senretorne a tout li tout le chemin 
quil estoit venus. A 
tant la damoisele sen voit ensi mener del cheualier 
si commence a crier sainte marie aide. 
et fait si tres grant duel 
que nus ne le ueist 
qui nen peust auoir pitie. 
Ensi sen vait li cheualiers 
qui enmaine cele 
qui pleure durement 
et ne fine de duel faire. 
Et quant lyoniaus voit 
que cil sen part en tel maniere : 
si dist 
que trop a il ore soffert 
quant il en voit ensi enmener la damoisele. 
ne si ne veult mie esueillier lancelot. 
Car il a paour 
quil ne ne le tenist a couardise. 
Ne il ne doutoit nulle riens autant comme lui. 
Lors sarme 
et puis est montes sor son cheual 
et prent son escu et son glaiue 
et sen vait apres le cheualier. 
quanque li cheuaus puet aler. si le consieut a laualer dun tertre. 
Et quant il est pres de lui si eserie 
quil est mors. 
Et cil le regarde 
et voit 
que iouster li conuient. 
Si met ius la damoisele 
et trait lespee 
et met lescu deuant soi 
et guenchist le cheual vers le cheualier. 
et lyoniaus li vient acorant 
et le fiert si 
que parmi lescu 
et parmi le hauberc li met la glaiue. 
sans plus de mal faire. 
Et cil li doune tel cop de lespee sour son heaume 
quil li fent a destre partie. 
Si leust l ocis sanz faille. 
mais lespee li tourna en la main. 
Et li cops fu grans et de force ferus. 
Si en fu lyoniaus si estordis 
quil chai a terre tous pasmes 
Et li cheualiers remist lespee el fuerre. et fait la damoisele remonter sour le cheual lvonel 
ou elle uolsist ou non. 
Si le contredist elle asses. 
mais toutes voies li conuient il faire a force. 
Lors sabaisse uers terre 
et prent lyonel par lez espaulles tout ensi armes 
comme il estoit. 
et le torse par deuant lui sour larchon de sa sele. 
Et lenporte en tel maniere. 
Si se taist 
ore li contes a parler de lui 
et de lyonel 
et retorne a parler de hector des mares 
OR dist li contes 
que quant hectors se fu partis de radigel le castel il ot marigart: le rous ocis. 
Et il ot la damoisele deliuree dez. ij, lyons 
qui estoit cousine germaine a lancelot. 
quil cheualcha tous seuls ensi 
comme auenture le menoit. tant 
que il vint en la forest 
que on apeloit terique. 
Et ce fu endroit nonne. 
Et lors encontra vne damoisele montee sor. j. palefroy 
qui faisoit merueillous duel. Il le salue 
et elle lui ausslsi. Damoisele fet ill 
quar me dites pourcoi vous plores : Sire fait elle iou pleur 
por vn dez meillors cheualiers del monde. 
que iai orendroit ueu mener trop laidement al plus desloial cheualier 
qui soit en cest siecle. Damoisele fet hector 
qui est cils bons cheualiers Sire fet elle 
ce est lyoniaus li cousins germains lancelot. 
Et qui est cils desloiaus cheualiers fet il 
qui lenmaine. 
Che est fait elle tericans li sires de cel tertre 
qui le porte sor le col de son cheual. 
ne sai 
dont il laporte. 
Et le fist despoillier deuant moi tout en braies 
et puis le fist tant batre a sez sergans de poignans espines 
que il lene souendra tous lez iours de sa vie. 
et apres le fist geter en sa prison. 
si comme iai ueu 
si en ai si grant pitie 
que iou ne men puis tenir de plorer 
Or me dites damoisele fait hector. 
et se iou cele part aloie. a 
quels enseignes connistroie iou le cheualier 
que vous me dites. 
De la aler fait cele ne vous entremetes vous ia par mon los. 
quar il vous ocirroit sil vous pooit tenir. 
Et neporquant on le puet bien connoistre a ce quiest li graindres cheualiers del monde. 
et porte vnes armes noires. 
Or vous commanch iou a dieu fet hector 
quant iou nen puis plus sauoir. Elle sen part maintenant 
Et hectors cheuauche cele part 
ou cele li ot enseignie. 
Si a tant ale 
quil vint el tertre et y troua vne tor 
qui estoit close de bons murs 
tot entour et de haus. 
Et par dehors la porte a mains dune archie auoit vne fontaine 
qui sourgoit par. i. tuiel dargent 
qui cheoit sour vn perron de marbre. 
Et du perron aloit en .i. vaissel de plom. 
si pooit bien estre aussi grant 
comme vne tonne. 
Nles la fontaine auoit trois pins 
et estoient li vns les lautre, 
et Destoient si grant et si haut 
que des branches et des fuelles estoit la fontaine toute couerte. 
Si y pendoient par lez guiches. lx. escus 
et. Ix . heaumes 
et . lx. espees. il regartdel lez escus 
et lez heaumes et les espees. 
et sest moult esmeruellies porcoi on les y auoit mises. 
puis regarde lez escus. 
Si y connoist lescu agloual 
et lescu saigremor le desree 
et lescu keu le senescal et le Gosenain destrangort et le brandelis. 
mais de tous lez autres nen puet il plus connoistre. 
Lors sen uait deuers la fontaine 
et trueue lettres escriptes 
qui disoient chi sont li non de ceuls 
qui laiens sont en prison. 
Et uees la lor armeures. 
Et il lez commence a lire. 
Et trueue lettres 
qui dient el vintetroisime: an en apres le coronement le roy artu. a conquis terican de la forest desuoiable tous lez cheualiers 
dont li non sont chi escrit. 
Et il commence a lire lez nons. 
Si connut de telz en y a . 
et de teuls y a 
que il ne connut mie. 
ensi comme il estoient la uenu destranges terres. 
Si y trueue iusques a . Xxiiij. cheualiers de la maison le roy artu . 
sans lez compaignons 
qui estoient de la queste et sans lyonel. 
Et quant il voit cest escrit 
si sen esmerueille plus 
que de riens quil eust onques 
mais veu. 
Si ne croit mie 
que ce soit voirs. 
que vns seuls cheualiers peust tant de preudommes auoir conquis 
se il ni auoit traison. 
Lors retorne a la fontaine 
pour faire boire son cheual 
qui moult grant mestiers en auoit. 
Et en ce quil retornoit 
si uoit ourir la porte de la tor 
et en voit issir le grant cheualier 
dont la damoisele li ot dit. 
et fu tous couuers de fer. 
Et escrie a hector. dans cheualiers. ie vous desfens la fontaine. 
Par mon chief mar y abeurastes vostre cheual. vous aues ce fet 
que nus cheualiers nosast faire. 
Lors laisse corre le cheual 
et baisse le glaiue 
et as li vint si roidement 
quil failli a lui ferir. 
Et hector lataint bas 
qui moult y ot mise sentente 
por ce 
que trop la redoute. 
Si le fiert si 
que il le porte del cheual a terre tout enuers 
Et quant il sen quide outre passer. 
cil saut sus em pies 
et prent hector par lez espaulles a. ij. mains 
et le trebuche del cheual si felenessement 
que a poi 
quil ne li a le col brisie. 
puis le lieue contremont 
et le torse sor son col 
si le porte en sa tour. 
et commanda a ceuls de laiens 
que il le a desarmaissent. 
Et il si font. 
Et il estoit aussi 
comme mors. de ce 
quil auoit este abatus. 
Et quant il saperchut 
et il se uoit desarme 
et en la main son anemi 
si en a si grant doel 
quil volsist bien estre mors 
Car il not onques mais courous 
qui a cestui li tornasts. 
Lors li dist terrican. Sire cheualiers ie vous tieng a moult preudomme. 
quar onques mais ne trouai iou cheualier 
qui lez archons me feist widier 
Si vous pris plus que cheualier 
que ie onques mais ueisse. 
Et pour la proece 
qui est en vous ne vous metrai iou ia en prison. 
se vous me voles fianchier 
que vous de chaiens nisteres mie sans mon congie. 
Et il dist 
que il nen fiancera ia 
quar il aime miex a estre a malaise auec sez compaignons 
que auoir tous lez biens del siecle auec lui. 
Lors le fait mettre en prison auec lez autres compaignons 
Et quant il fu laiens. 
et cil de la maison le roy artu. le voient uenir 
si commencent tot a plorer de ioie et de pitie 
Et saigremors li desrees li dist 
ha : hector biaus compains : iou ne vous cuidai iamais veoir. 
et si VOus ai iou par maintes fois regrete 
puis que iou ving chaiens en prison. 
mais por dieu dites moi 
se vous saues encore nulle noueles de lancelot. 
Certes fait il nenil. 
ha diex font tous les autres tant perdons en sa mort 
sil fust uis encore eussiemes nous esperance dissir hors de ceste prison. 
Mais puis quil est ensi 
quil est mors nous nen isterons iamais a nul iour pour homme 
qui viue. 
Car trop est cils auersiers de grant force. 
et de tel pooir 
que nus ne porroit durer a lui. 
se che nestoit merueille. 
quar il a conquis vne partie dez meillours cheualiers del monde. 
mais se lancelot fust uis il neust ia a lui duree. nient plus 
que carados li grans sires de la dolerouse tour 
qui fu freres a cestui dyable. 
Enon dieu fait lyoniaus iou ai hui moult chierement achate le mort de celui Carados. 
Car aussi tost comme cils de chaiens sot 
que iou estoie cousins lancelot. il me fist despoillier tout nu 
et me fist tant batre despines poignans 
que iou me peusse bien baignier en mon sanc. 
mais se diex me salue celui 
dont iou me parti na pas encore tierc 
ior iou en serai encore uengies a ma volente. 
Ensi est hectors mis en prison auec sez autres compaignons. 
Mais atant se taist ore licontes a parler de lui 
et de euls tous. 
et retorne a parler de lancelot 
que Lyoniaus ot fes laissie dormant 
qhe dist li contes que quant lancelot fu remes dormant apres ce 
que Lyoniaus sen fu ales. il ne demora gaires 
que par illuec passa vne Royne 
qui estoit roine; de la terre de sorestan: 
qui marchissoit a norgales par deuers sorelois. 
si uenoient auec li plus de. lx. cheualiers tous armes. 
si portoient par dessus li quatre uallet . i. paile a cheual sor. iiij. lances. 
Et elle regarda le cheual lancelot 
qui paissoit de lerbe. 
Si pensa que la se dormoit aucuns cheualiers pour soi reposer 
Si quide bien 
que che soit des cheualiers errans de la maison le roy artu. 
Si apela. ij. dames 
dont li vne auoit a non Morgue la fee. 
et lautre sebile e lenchanterece. 
Et ce estoient les. ij. femmes del monde 
qui plus sauoient denchantemens sans la dame del lac. 
Et la royne dist 
que elle veult aler ueoir 
qui cils cheuals est. 
si vait cele part tout a cheual 
et trueue lancelot 
qui encore dormoit. 
et la royne dist a ses compaignes 
que vous onques mais ne ueistes nulle si bele cose. 
Isi mait diex a mon auis. 
Moult se deuroit priser la dame 
qui de tel homme auroit la seingnorie. 
et pleust ore a dieu 
quil maimast ore autretant : 
comme nul cheualier ama onques nulle dame. 
si mait diex ie me tendroie a plus riche dame. 
que se il auoie tote la terre del monde en ma baillie. 
Ha : dame fet morgain moult seroit ore mieuz enploie en moi : 
que en uous. 
quar ie sui de meilleur gent. 
et de plus haut lignage 
que uus niestes. encore soiez uous roingne. 
et por ce me tendroit il plus chiere et plus mameroit 
que vos. 
En non dieu fet lautre dame 
qui auoit non sebile: 
encore le deuroie ie auoir mieuz que vous. 
quar ie sui plus bele et plus ione et plus enuoiscas else de uos. ii. 
si le sauroie mieuz seruir a sa uolente. 
et por ce me semble il : 
que fuousl uos en deuez bien tere del parlerl 
Or vous dirai 
que nous ferons fait la royne. esueillons le 
et nos offrons totes a son seruise. 
Et telle 
quil uoudra detenir remaingne O lui. 
Enon dieu fait morgains. 
ensi ne le ferons nous mie. 
mais ie vous dirai 
que on en face. Faisons faire vne biere cheualeresce. 
si lenportons. chest li mieldres cors 
que iou y uoie. 
et le portons al chastel de la charete. 
Par foy font elles vous dites bien. 
LOrs commandent a lors cheualiers 
quil aillent colper del bois. 
Et cil si firent. 
si orent tost faite vne litiere. 
Et les dames si orent tost lancelot si enchante 
quil na pooir de soi leuer. 
Lors firent encortiner la biere dune kieute pointe. 
Si vindrent aincois que nuis fust au chastel de la charreter. 
Et quant il orent lancelot descendu. 
si le firent metre en vne cambre. 
ou il nauoit 
que vn huis 
et. ij. fenestres de fers . 
Et lors desfirent lor enchantement. 
et il sesueilla tantost 
et regarda tout entor lui 
si vit grant plente de candeilles 
si se commencha a seignier 
et dist a soi meisme. sainte marie dame ou sui iou. 
Iou me coulchai orendroit dormir desouz lombre dun pomier. 
et or me sui troues iou 
ne sai ou en chastel. 
ou en forteresce. 
ne ni voi homme ne femme. 
par foy 
ou iou sui enfantosmes. 
ou iou ne sai que dire de moi meismes. 
Lors li souient de son cheual 
quil auoit laissie deles lui. 
Si a regarde tout entor lui por sauoir 
se il le uerroit. 
Et quant il voit 
quil ni est mie 
si est tant dolans 
quil ne set 
quil doie dire et dist 
que dyables lont la aporte. 
Apres ce ne demora gaires 
quil uit luis de la cambre ourir. 
Si entra laiens vne damoisele 
qui li aporta a mangier a grant plente. Il le salue 
quant il le voit uenir. 
Et elle lui autresi. Damoisele fait il par la riens el monde 
que vous plus ames dites moi 
ou iou sui. Sire fet elle vous estes el chastel de la charrete. 
qui siet en la terre de gorre. 
Et il se seigne de la merueille 
quil en a. Sainte marie fet il 
qui mi a amene. Sire fet elle 
ce ne vous dirai iou pas. 
mes mangies 
et vous enforcies. 
et gisies sil vous plaist en cel lit 
qui asses est biaus et riches 
Et de lyonel damoisele fait il 
quar men dites noueles. 
se vous le saues. 
Si mait diex fait elle iou ne sai 
qui cils lyoniaus est ne onques nen oy parler a mon escient. 
Ne iou ne vous en sai a dire 
ne uoir ne menchoigne 
Et quant il oit toutes uoies 
quil est ensi desuoies 
si ne set que dire. 
mais toutes voies mangue et saaise 
comme cil qui nauoit toute ior mangie. 
si mangue si dolans et si coroucies 
que nus plus. 
Et puis quant il ot mangie 
si vint vns ualles laiens 
qui le descaucha. 
Et il se coucha maintenant en vn lit 
qui estoit fais en mi la cambre. 
si a dormi maluaisement toute la nuit. 
quar il ne fina de penser a soi et a lyonel. 
sY endemain a heure de prime vindrent laiens lez trois dames 
qui lauoient laiens aporte. 
si furent uestues et atornees si richement 
comme dames se doiuent atorner 
qui de tel valeur sont. 
Et quant elles furent entrees en la cambre 
si parla li vne dez. iij. 
qui royne estoit. 
Si li dist. Sire cheualiers vous estes en nostre prison. 
mais de tant vous est il bien auenu 
que la raencon en sera legiere Dame fet il dites le. 
et se iou puis iou men raembrerai. Sire fait elle la raenchons est tele 
que vous pregnies laquele de nous. iij. 
qui miex vous plaira. 
Et se vous ce ne uoles faire 
que vous soies si orgueilleus 
que nulle de nous ne vous plaise. vraiement Sachies que vous nisterois iamais de prison. 
Quant lancelot oit que cele li part tel gieu. 
que il ne feroit en nulle maOniere 
si le tint a moult grant despit. 
Si respont tous coroucies. Dame sui iou 
dont si a vous quil conuient 
que ie face amie nouele. ou voelle ou non. 
ou que iou remaigne en prison : oil voir fet elle. 
Ia dieus ne mait fet il. 
se iou ne seroie eincois en prison tous lez iors de ma vie : 
que iou la de nulle de vous trois feisse mamie. 
quar trop seroie abaissies. 
Car tot cil 
qui sont fors diex ne me porroient amender. 
voire fet elle 
si aues ce dit. 
par mon chef mar le desslistes. 
Onques mais cose ne desistes 
qui tant vous greuast 
comme ceste fera. 
Et il dist 
quil ne li en chaut. 
Si sen rest ales couchier sour son lit assez plus coroucies 
que deuant 
Et dist a soi meisme 
que il ameroit miex a estre mors. 
que il sa dame la royne 
qui est fontaine de toute biaute laissast por ces uielles prendre. 
Et celes sen tornent dolantes et coroucies de ce 
quil les a si refusees 
et le manacent moult durement 
Et dient 
que pour ceste parole nistra il iames de prison. 
Ne morgue ne lauoit mie encore conneu 
pour ce 
quil. ert tonses de nouel. 
Par foy fet la royne ore y puet estre bien. 
X. ans. 
Car il nen ystra mes 
Se il ne prent lune de nous trois. 
Par foy font elles ce volons nous bien. 
et sen vont atant. a 
ANsi demora lancelot en prison. 
si fu ensi trois iors si pensis 
quil fu si adoles 
quil en perdi le boire et le mangier. 
si en pesoit moult a vne damoisele de laiens 
qui chascun ior li aportoit a boire et a mengier. 
et li auoit on baillie a seruir et a garder. 
Et elle en pensoit 
quamque elle pooit el monde. 
Si li pesoit moult de son corous. Au quart iour furent uenu li cheualiers de laiens del tornoiement 
qui le iour deuant auoit este. 
si en commenchierent tant a parler cha 
et la 
quant lancelot entendi bien 
quil uenoient dun tornoiement 
Lors commencha a penser et a corouchier soi. 
Et dist 
quil ne fu onques nus hom si maleureus 
comme il est. 
Car quant il est sains et haities 
et il deueroit aler par tout le monde 
et achieuer les perilleuses auentures 
que li autre cheualier nosent emprendre. 
Et il auroit bien pooir de mener les a chief. 
lors le metent li deable en prison. 
al si quil nest nus tamps 
quil ne soit enprisones. 
Lors regrete sez mescheances 
dont il auoit trop souuent. 
si commencha y L a faire moult merueilleus doel. 
Atant vient auant la damoisele 
qui de i se prenoit garde. 
Et quant elle li voit tel doel demener 
si en fu trop dolante. 
ha : sire fait elle 
pourcoi demenes vous tel doel. Damoisele fait il iou ne deuroie mie duel mener. 
Ains me deueroie ocirre. 
quar iou sui li plus mescheans homs del monde. Sire fait elle par la riens 
que vous plus ames dites moi 
qui vous estes. 
et comment vous aues non. Damoisele fait il tant maues coniure. 
que iou le vous dirai. Sachies que 
Et iou vous creant loiaument 
que iou ne vous en descouuerrai 
ne ci ne aillors Sui li plus maleureus cheualiers 
qui onques portast armes. 
ne ma mescheance ne commence mie chi premerainement. 
mais dez lor 
que ie gisoie en mon berch. 
Car iou perdi en vne matinee mon pere 
qui moult estoit preudoms et uaillans cheualiers. 
et fui desherites de toute ma terre. 
dont ie eusse a grant plente 
se elle meust este loiaument gardee. 
si puis bien dire. 
que iou ai a non lancelot del lac li mescheans. 
Quant la damoisele entent 
que ce est lancelot del lac. celui 
que on tient QU au meillor cheualier del monde. 
Si est tant lie que nulle plus. 
et li dist ceste prisons uous anoie moult iou le sai bien 
et que vous en ysteries volentiers 
se vous peussies. 
Certes fait il. il nest riens 
que iou peusse faire. 
que ie nel feisse par couuent 
que iou en fuisse hors. par foy fait elle iou vous en geterai 
se vous uoles. 
mais 
que vous por moi voellies faire ce 
que iou vous commanderai. Dites fait il 
et ie le ferai 
se iou en ai le pooir 
Or mescoutes dont fait elle 
Il est uoirs 
que la royne de sorestan. la dame de cest chastel 
ou vous estes ma tenue longement aueques li 
si vous dirai comment. Il auint passe a. X. ans 
que iou estoie petiter 
que mes peres li dus de rochedone commencha guerre encontre le roy de sorestan 
qui fu maris a la royne 
qui est dame de chaiens. 
mais au daerrain firent il pais par ce 
que mes peres me donna en mariage a. i. petit fil le roy 
qui nauoit pas plus de. vi. ans. 
et iou estoie en laage de. y. ans. 
Apres che ne demora gaires 
que mes peres morut. 
et me mere aussi Si 
que ma terre emest a garder a ceste Royne. 
Si avint awan aussi 
comme a. viij. iors a deuant noel 
que li iouenenciaus 
qui fiancie mauoit sesmut 
por aler a la cort le roy artus 
por estre cheualiers nouiaus. 
Si nous en mesauint tant 
quil fu ocis en la forest de carlion . 
Et quant iou soi 
quil fu mors si men voeil aler hors de chaiens. 
Si dis a ma dame 
quele me rendist ma terre. 
Mais elle nen volt onques riens faire 
ainz me dist. 
Se iou len angoissoie plus. 
que le ne le me rendroit iamais pour pooir 
que iou eusse. 
si le laissa atant ester 
que plus nen osai dire. 
Et tant 
quil auint lautre iour. na mie encore. ily. semaines 
que vns siens freres me demanda a femme 
et elle mi donna : 
et le me fist fiancier malgre mien. 
et le rauesti de toute ma terre 
et en doiuent estre les nueces de dyemence en. viij. iors. 
mais certes pour noient le fait. 
quar ia ne laurai a mari ne a seignor. Ie 
quar chest li plus desloiaus cheualiers 
et li plus coars qui uiue. 
Et se vous tant por mos uolies faire 
que vous a celui iour uenissies contredire ces espousailles en cest chastel. 
et faisies tant por moi 
que cils mariages fust desfais. ie vous geteroie anuit hors de ceste prison. 
et vous donroie bon cheual io et bones armes 
Enon dieu damoisele fait il 
se vous ce me voles faire. ie vous creanteroie comme loiaus cheualiers 
que iou a celui iour reuendrai en cest chastel. 
et ferai tant 
que iou vous deliuerrai del cheualier. 
et raurois uostre terre 
se il ni a autre arest 
que ce que vous maues dit. 
Certes fait elle il ni a autre arest. 
Dont vous creant iou fait il 
que iou cel conuenant vous tendrai. 
Et ie vous iur loiaument fait elle 
que iou anuit vous geterai de chaiens. 
ANsi asseure li vns lautre. 
si sen part atant la damoisele. 
et lancelot Toremest laiens lies et ioians de ce 
que elle li promet. 
Quant il fu auques anuitie et cil de laiens furent colchie et endormi. La damoisele vint à lancelot 
et oeure luis de la cambre 
ou il estoit. 
et li dist. Sire uenes apres moi . 
Et il se lieue 
et le sieut. 
et elle lenmaine en vne autre cambre de laiens 
qui estoit deles. j. uergier 
et le fait mangier. j. petit. 
puis li baille bones armes et bon cheual. 
Et quant il est appareillies 
que il ni a fors del monter. 
si dist a la damoisele. 
par amors dites moi de 
quel tornoiement li cheualier de laiens parloient anuit apres uespres. Sire fait elle il est voirs 
que li roys baudemagus: 
et li roys de norgales fiancerent. j. tornoiement lun contre lautre 
et gent contre gent 
Si ont hui este assamble en vne praerie 
qui est a . ij. lieues de ci. Si que cil de chaiens a 
qui vous en oistes parler en sont anuit uenu. 
Et liquel fait il en fcol. ont eu le pieur Li roys baudemagus fait elle en a este cachies de la place. 
quar il na mit tant de gent 
que li roys de norgales. 
mais il ont repris terme de rassambler ioedi 
et il nauoit 
que. i. iour entre deus. 
Quant lancelot ot entendu 
que li roys baudemagus estoit tornes del camp. 
Si en fu moult coroucies et moult dolans. 
quar cest vns dez hommes del monde 
qui li auoit fait donour. 
si est moult dolans 
quant il ni a este. 
quar sil y eust este a ce 
quil se sent sains et haities 
et desirans de porter armes il ne quide pas 
que li roys baudemagus en eust eu le pieur. 
si comme il a ore. 
Lors monte sour son cheual 
que la pucele li ot fet apareillier 
et puis le commande a dieu. 
et elle li prie 
que il ne loublit pas del conuenant 
que il li a en conuent. 
Si mait diex fet il non ferai iou ; 
Si sen part atant. 
et sen issi par. i. uergier 
et puis entre en vne praerie. 
rt lors troua. i . estroit sentier 
qui le mena droit a vne forest. 
ou il auoit vn paueillon tendu deuant. i. grant orme. Il torna maintenant cele part 
por ce que gent y quida trouuer. 
Si descent a lentree 
et voit dedens. ij. cierges ardans. 
Et il voit. i. grant lit couert dun samit porpre. Il uait au lit erranment 
mes il ni trueue homme ne femme. ne el paueillon aussi. 
Et quant il voit ce 
si uait a son cheual 
et li oste le frain et la sele. 
puis le maine paistre. 
et apres se desarme 
et met sespee au cheuech del lit 
quil auoit troue el paueillon. 
puis se despoille 
et dist 
quil se couchera dedens puis quil ni trueue nullui 
Si estaint lez cierges 
pour la clarte 
que mal ne li feist. 
si se couche 
et sendort tout maintenant. 
Apres ce ne demora gaires que li cheualiers vint laiens a 
qui li paueillons estoit. 
Et quant il uit lez cierges estains si quida bien 
que sa femme Isel fust endormie. 
et que elle eust lez cierges estains pour la clarte 
que mal ne li feist. il estoit sans espee et sans armeure 
si se fu tost despoillies. 
si se colcha erranment les lancelot. 
Et se traist pres de lui. 
si lacole et le commencha a baisier. 
quar il quidoit 
que che fust sa femme vraiement. 
Quant lancelot sent celui 
qui ensi le baise. 
si en fu tous derues. 
si quide bien 
que ce soit dame ou damoisele. 
Si lahert as. ij. bras. 
Et cil saperchoit tantost si quida bien 
que che fust li lechierres sa femme 
Si lo se desuolepe de lui 
et lahert as mains 
et le sosprent si 
que onques ne sen prist garde 
quant il lot desouz lui gete a terre. 
Si li dist lerres : 
Certes mar me uenistes faire honte 
et mar vous couchastes auec ma femme en mon paueillon. 
puis li donne tel cop del poing en mi les dens. si 
que a poi que il ne lez a brisies en la goule 
et li 
sans en saut 
si quil en a le menton sanglent. 
Et quant lancelot se uoit si mal mener 
si lahert par la gorge. 
et le fist uoler de dessus lui. si durement 
que il le fist uoler sor vn cailleu 
qui en mi le paueillon estoit si 
que li cheualiers en ot vne grant plaie au cheoir 
quil fist. 
Et lancelot se relieue tantost 
et sen uait cele part 
ou il ot sespee laissie. 
Si le trait del fuerre toute nue. 
et la lune luisoit cler 
Si e 
que on en pot auques ueoir par le paueillon. 
Et quant li cheualiers voit uenir lancelot lespee traite. 
si ne lose atendre 
ains sen torne fuiant tout nus 
et sen uait uers la forest. 
Et lancelos le sieut 
qui atant ne le veult mie laissier. 
si le cache tant sans reube 
quil laconsieut. 
si le fiert parmi la teste si 
quil li fent iusques es dens 
et cil chiet mors a terre a Auant lancelot ot ensi celui ocis 
qui ensi lot feru 
si reuint au paueillon 
et puis se recoucha 
et sendormi iusques au matin. 
mais moult se sent blechies des cops 
que cil li ot donne en mi lez dens. 
Lendemain 
quant li oisel commencherent a chanter se leua lancelot. 
et se uesti 
puis prist sez armes. 
et sarma 
et puis monta sour son cheual 
et se parti de laichs. 
si ne sceut pas a cele fois 
qui li cheualiers fu 
que il auoit ocis . 
Quant il est entres en la forest. 
si encontre. iiij. escuiers 
qui enmenoient. iiij. cheuaus tous blans 
Si auoit chascuns couuertures blanches. 
Et apres venoient. ij. autres 
qui portoient' le harnois a. j. cheualier, hauberc et heaume et cauches de fer. et genoilleres 
et cote a armer de blanc samit. 
Et li autres portoit vn escu blanc comme noif Il salue lez escuiers 
et lor demande 
qui cils harnois: est. Sire font il. il est a vn cheualier 
qui demain uoldra estre au tornoiement des. ij. roys. 
Et comment a il non fait lancelot. Sire fait il on lapele Galehoudins le neueu Galehot le seignor des lonctaignes illes. a 
Et as 
quels aidera il fait lancelot il aidera font il au roy de norgales 
pour ce 
quil est sez aiols. 
Et ou est cils tornoiemens fait lancelot. 
Biau sire font il. il sera a le praerie 
ou vous aues orendroit passe. 
ors lez commande lancelos a dieu 
si sen part atant 
Et quant il ot vn poi Uale 
si oit a destre sonner vne cloche. Il sadrece cele part. 
et trueue Vne abbaye de noniaus. 
si baille son cheual a garder a vn garchon. 
puis entre el moustier tous armes. fors del heaume et del escu et del glaiue. et 
quant il est laiens entres. 
si troue la serour meleagant cele 
qui lot gete de la dolerouse prison. 
ou il lauoit este mis. 
Et elle le regarde tant et auise 
que elle connoist 
que cest lancelot. 
Mais moult se merueille 
que si bel cheuel sont deuenu . 
quil soloit auoir. 
si pense 
quil ait este malades 
et que por ce li soient cheoit. 
Si se soeffre de parler a lui tant que la messe soit dite 
Quant li frere ont chante 
et lancelot fu issus del moustier. la damoisele O vint a lui. 
et li dist. Sire uous soies li bien uenus. Ma damoisele fait il vous soies la bien trouee. 
Et comment laues vous puis fait 
que iou ne vous ui. Sire fait elle bien dieu merci 
et la uostre 
qui le demandes. 
Et quele auenture vous amena cha fait lancelos. Sire fait elle iou y uing pour vn tornoiement 
qui demain sera pres de ci. 
Si la mes peres pris encontre le roy de norgales. 
Et lancelos li dist 
que aussi y estoit il uenus 
pour ueoir le. Sire fait elle 
dont vous prie iou 
que vous aidies as do nos. 
Et il dist 
que si fera il volentiers de tout son pooir. Sire fet elle grans mercis de dieu. 
Dont sai iou bien 
que li roys de norgales y perdra le tout. 
et mes peres en aura lonour. 
Et iou vous pri 
que vous demores hui 
mais auec moi. 
et demain irons ensamble au tornoiement. 
Et vous le deues bien faire 
quar se vous orendroit mouies de chaiens vous ne troueries mes hui si boin ostel pres del tornoiement 
Et sachies bien uous seres moult bien seruis et aaisies de toutes lez choses 
que len porra. 
Et il dist 
quil remandra 
dont puis que il li plaist. 
Si se fait desarmer maintenant: 
Et la damoisele prent vn uallet si li dist ua tent tout droit au castel de harpes . 
ou tu troueras le roy baudemagu mon pere. 
Si li di 
que iou ai chaiens monseignor lancelot del lac. 
qui li doit demain aidier au tornoiement. 
Si le viegne ueoir hastieuement 
se il puet en nulle maniere del monde. Li ualles se parti de sa dame 
et vint au roy baudemagu . 
si li dist ce 
que sa dame li mande. 
Et quant li roys oy ces noueles 
que sa fille li ot mandees de lancelot. 
si en est si lies 
quil ne set 
quil en puist faire. 
Si a pense 
quil lira ueoir au plus priueement 
quil porra 
quar par auenture lancelot ne uoldroit mie 
que on le conneust au tornoiement. Il eslut trois de ses plus priues amis 
Si en fu li vns dus. 
et li autres quens. 
et li tiers simples cheualiers 
mais moult estoit preudom Il conuient fet li roys que vous vous en ueignies o moi iusques a vne abbaye 
qui chi pres est. 
Et cil dient 
que ce feront il uolentiers 
Si montent erranment. 
Et quant il sont hors del castel li roys lez apele 
et lor dist. Seignor fet il saues vous la 
ou iou vous maine. 
Iou vous maine fait il ueoir merueilles. 
Car iou uous mousterrai orendroit. i. cheualier 
qui a en soi toutes lez uertus. porcoi nus homs doit estre loes. 
ne nus nen est si bien garnis 
comme il est. 
Car il est li plus biaus cheualiers del monde. 
Et a en soi plus de proece 
que il nait en nul homme mortel 
Et que vous diroie iou nus nen puet tant de bien dire 
quil nen y ait encore plus. C. mile tans 
Si sai bien 
que onques diex ne le fist: 
pour estre mireours as autres cheualiers. 
Par foy font il vous dites merueilles. 
Et sil est telz 
comme vous dites. on deuroit bien aler 
pour lui Aeoir plus de. C. lieues loins. 
Par foy fait li roys 
si a len ia fait maintes fois 
Iou ui ia fait il faire vne queste pour lui. 
ou il ot iusques a. Ixvi. cheualiers 
qui tuit estoient preudomme et hardi. 
et le quisent vn an tout entier 
pour ueoir le. 
Et onques ni ot celui deuls 
qui le ueist a cele fois. 
Or sachies que cil sen alerent plus de mile lieues et 
si nel trouerent mie. 
Uant ont ale 
quil vindrent a labbaye 
ou lancelot estoit Il descendent 
et li ualles uait auant 
et vient a la damoisele : 
et li dist Dame mesires li roys est uenus. 
Et elle uait encontre lui 
si le prent par le main si lenmaine en la cambre 
ou lancelot estoit. 
mais il ne dormoit pas 
Et quant il vit le roy baudemagu 
si se drece 
et li cort a lencontre 
et li giete lez bras au col. 
Et li dist 
que bien soit il uenus. 
puis uait as autres 
et lor fait moult bone chiere. 
et li roys sumelie moult uers lui. 
et dist 
quil est sez sergans et sez amis. 
ha : sire por dieu fet lancelot ne me dites mie teuls paroles. 
quar vous ne me porries mie plus corouchier. 
Car nus roys ne doit estre sergans a si poure cheualier 
comme iou sui : 
mais sires et commanderes. 
ha : sire fet il vous nestes mie si poures : 
que iou ne changaisse bien la moitie rikece a la moitie de tel pourete 
comme vous aues. 
se vous men volies faire compaignon. Sire fait il or laissons ces paroles 
Car ce nest mie comparisons de metre vn Roy riche et poissant encontre. j. cheualier. 
Mais dites moi 
comment vous laues puis fait 
que iou ne uous ui. 
Certes dit li roys. iou vous ai moult desire a ueoir. 
Et meesmement hier 
quant mi nomme furent torne de place. vous regretai iou asses. 
Car se iou tous seus uous tenisse auec moi : iou sai bien 
que tuit li autre fuissent desconfit. 
Si vous pri pour dieu 
et par amours 
et pour ce que iou soie li vostres amis a tous iors mais : 
que vous me soies aidans demain a desconfire lor grant orgueil. 
Et il dist 
que che fera il moult volentiers 
mais ie vous pri fait il 
que vous ne me fachies connoistre a nul homme 
qui de moi demant. 
quar se iou estoie coneus tost men porroit uenir corous. 
Si mait diex fait li roys : ia par moi nen orra ame nouelle. 
Et il dist 
que dont i sera il. 
Grant piece fu laiens li roys tant 
quil orent mangie au disner. 
mais se li troi compaignon regarderent uolentiers lancelot ce ne fait mie a demander 
quar il ne uirent onques mais homme 
quil prisaissent autretant 
comme sNt el il font lui. 
Quant ce uint a heure de nonne 
que il orent tout par loisir mangie. 
si dist li roys 
quil sen uoloit aler. 
Si prist congie a lancelot. 
et li laissa sez. iij. compaignons 
pour faire lui compaignie. 
Et por ce 
quil ne viegne mie seuls au tornoiement. 
Si sen ala li roys au castel de la harpe. 
ou si homme latendoient. 
Et quant il fu descendus 
si li demandent si homme 
ou il auoit tant demore. 
Et il dist en tel lieu 
ou il auoit si bien sa besoigne faite 
comme il uoloit. 
Car iou vous di uraiement fet il 
que cil dela en seront uaincu : 
ne onques ne lor en volt plus dire. 
Celui iour firent li doi roy drechier loges en mi les pres 
ou il auoit fenestres as dames et as damoiseles. 
Et il estoit lors coustume 
que lez roynes et lez hautes dames aloient ueoir les tornoiemens. ij : iornees loins. ou. iij. 
Et tout li cheualier errant 
qui tornoiemens sieuoient y amenoient lor amies 
por ueoir les meillors cheualiers. 
Et por ce faisoit 
On tout partout la 
ou li tornoiemens deuoit estre loges drechier. 
Cele nuit fu lancelot seruis et honores tant 
comme li troi compaignon porent 
que li roys y ot laissies. 
Au matin quant li iors apparut 
ains que lancelot fust leues vint a lui la damoisele pour qui il estoit laiens remes et ll dist 
que boin iour li donast diex. 
Et il li rendi son salut moult tost. 
Et elle li dist. Sire iou vieng prendre congie a vous. 
pour ce que iou voeil aler as loges del tornoiement. 
quar iou ne voel plus demorer 
por la presse dez cheuaus 
qui ia y sera si grans. 
que iou ni porroie passer : ales a dieu damoisele fait il Sire fait elle gardes 
que iou vous y uoie. 
quar si mait diex iou ni entreroie ia au tournoiement se iou quidoie 
que vous ni uenissies. 
Et il dist 
que il y sera sans faille. 
Lors sen part atant la damoiselle de laiens o tout grant compaignie de dames et de damoiseles. 
Et 
quant elle vint es pres si voit 
que lez loges sont ia toutes plaines de dames et de damoiseles. 
quis ia estoient montees as fenestres 
et atendoient tant 
que li tornoiemens se commenchast. 
Et la fille le roy de norgales. cele 
qui mesires Gauuain 
ot eue pucele. si 
com li contes a deuise cha en arrieres estoit illuec uenue a grant compaignie de dames et de damoiseles 
Et quant elle voit uenir le fille le Roy baudemagus. 
si li uait a lencontre 
et le rechoit a moult grant ioie. 
si le fist les li asseoir. 
Si commenchierent a parler dunes coses et dautres. 
Et tant 
que la fille au roy baudemagus commencha a parler. 
Si demanda 
qui miex lauoit fait a lautre assamblee. 
Et vne damoisele 
qui les li seoit li dist. vns cheualiers 
que len apeloit Mador de la porte vns dez cheualiers de la maison le roy artu . 
et mordret li freres monseignor Gauuain. 
Cil doi auoient tout uaincu 
Et quels cheualiers est chils madors fait elle. 
Par foy fait lautre cest vns des graindres cheualiers 
que iou ueisse onques 
et le miex ferant de lance. 
Ensi parloient entre elles dez cheualiers. 
Et lancelot est uestus et appareillies. 
et orent oy messe entre lui et les. iij. cheualiers 
qui leol. 
cl rè auec lui estoient. il envoierent querre lor armes au chastel de la harpe. 
Et li roys baudemagus lor manda 
quil ne uenissent au tornoiement deuant prime. 
Et il enuoia a lancelot couuertures blanches. 
et vn escu blanc. 
Et quant ce uint entor prime 
que tout furent arme de lor heaumes 
si monterent sor lor cheualx 
si sen partirent de laiens et errerent tant 
quil vindrent en la place. 
si estoient bien assamble 
que dune part 
que dautre plus de. i'j a 
et le faisoien moult bien dambes. ij. pars 
mais plus auoit de gent li roys de norgales 
ANsi fu commencies li tornoiemens dune part et dautre, 
Et quant lancelos vint pres des ioustans 
si se traist a vne part entre lui et sez compaignons. 
et regarde liquel le font le miex. 
Si regarde. iij. cheualiers par deuers le roy de norgales. 
qui moult le font bien. 
Si auoient ia tant fait. 
que la gent le roy baudemagus: estoient recule plus de. ij. archies. 
Et la fille au roy de norgales en parole a ses compaignes 
qui illuec estoient. 
Et dist oiant toutes. 
Par foy moult fust anqui bons li tornoiemens 
se cil de la peussent durer. 
mez il mest auis a ce 
quil vont reculant 
quil seront par tamps mis a la fuite. 
Et ia diex ne mait se moult ne font a proisier cil troi cheualier 
qui par deuers lez nostres sont 
Car par euls sont desconfit cil de Gorre. Damoisele fait la fille au Roy baudemagus: 
qui sont cil troi 
qui tant doiuent estre proisie. 
Par foy fet elle li vns en est mordres li freres monseignor Gauuain 
qui porte cel escu uermel et li autres est mador de la porte cils graindres de tous et li tiers est Galehodins cils 
qui porte cel escu blanc. 
Ce sont cil 
qui le miex le font de toute ceste place. 
et par 
qui vostre gent sont desconfit. 
Or ne vous esmaies damoisele fait cele de Gorre 
quar si mait diex 
que se li roys vostres peres ne fuit il verra encore anuit teuls cops donner 
dont il natendroit vn por toute sa terre perdre. 
he : dieus fait lautre 
qui les donra. 
Par foy fait elle veoir les porres par tans 
quar il est uenus 
qui tels cops donne. 
Et li plus biaus cheualiers dou monde 
et li plus grasieus a toutes gens. 
Et sacies ke il se combateroit bien contre. XX. des mellours cheualiers dou monde. 
Et est estrais de le plus haute lingnie 
ke on sace el monde 
queles parloient ensi 
si oient le cri leuer sour ceus de Gorre 
qui senfuioient. 
et les aloient prenant cil de norgales. 
Lors apele lancelot ceuls 
qui auec lui estoient 
et lor dist sieues moi : 
quar ore auons nous trop atendu. 
Lors laisse corre parmi les rens 
quamque cheuaus le puet porter 
et fiert si le premier 
quil encontre 
quil porte lui et le cheual tout en. j. mont 
et sa lance estoit bone et fort. 
si fiert vn autre cheualier 
qui li vint a lencontre 
quill li fait la sele widier. 
Et quant il ot son glaiue brisie 
si trait lespee 
dont il se sauoit bien aidier. 
si commence a ferir tout entor lui : 
et a donner grans lcops amont et aual. 
et point tout outre lez rens. 
ne il nataint homme 
quil ne porte ius del cheual a terre. il esrace escus de cols et heaumes de testes 
si fait tant en poi deure 
que tout sarestent 
por lui ueoir 
quar il naconsieut homme tant soit preus 
quil ne porte a terre ou mort ou mahaignie. 
Si lont conneu a preu 
et a uiste cil 
qui onques ne lauoient ueu 
Et tant le redoutent por lez merueilles 
quil fait. Iytcl 
quil ni a 
mais nul tant hardi 
qui a cop losast atendre. 
Si ocist et mahaigne tant de ceuls de norgales 
que a fine force lez fait retorner plus de trois archies. 
Si fait tant par sa proece 
que tout en parolent loing et pres. 
et dient 
que tout vaint li cheualiers as blanches armes. 
et li troi compaignon 
qui deuant auoient mis ceuls de Gorre a la fuite. estoient issi del tornoiement 
pour euls reposer. i . 
poi sesmerueillent tout. 
quant il voient lor gent fuir. 
Si demandent 
que ce est. 
Coi fait vnz valles. naues vous pas ueu lez meruelles. 
Et quels merueilles y a il fait mordres. 
Par foy fait cil. il y a. i. cheualier a vnes armes blanches. vns deables vns aduersiers 
qui plus ocirroit gent anqui 
que on ne porroit dommes mors enterrer en. ij. arpens de terre. 
Si vous lo 
que vous nales mie cele part 
se vous ne uoles morir. 
Que ia diex ne mait se encontre sespee puet durer fers ne achiers. 
Lors relacent lor healmes li troi compaignon 
et remontent sor lor cheuaus. 
et prendent escus et lances 
et laissent corre a lancelot. deuant 
qui cil de norgales fuient 
comme li lieures fait deuant lez chiens. 
et lancelot ot lance recouree 
quil ot tolue a vn de ceuls 
qui senfuiscol. †loient. 
si sadrece uers mordret 
si le fert si durement 
quil li met le fer del glaiue parmi lespaulle senestre. si lenpaint bien. si quil le porte a terre tout enferre. 
Et li roys baudemagus 
qui derriere lui estoit li baille, i. espiel 
et li dist. Sire tenes. moustres encore 
comment vous saues lances brisier. 
Et il laisse corre uers mador de la porte. 
et cil li brise son glaiue en mi le pis. 
Et lancelot 
qui le sien porta bas le fiert si 
quil li met parmi le cuisse le fer a tout le fust. 
si porte lui et le cheual a terre tout en .i. 
mont puis sen passe outre 
et trait lespee 
si en fiert Galehodin en lescu blanc si durement 
quil en abati ius vn grant fe el cantel 
et lespee descent ius sor le cheual. si 
quil li cope le col par deuant lez espaulles. 
Si abat le cheualier et le cheual tout en. i. mont . 
Et quant li roys de norgales 
qui ia ot moult regarde lancelot pour lez meruelles 
quil faisoit. voit celui cop. 
si ne lose plus atendre : 
ains torne en fuies quamque li cheuauls le puet porter. 
Lors commence la criee trop meruelleuse. 
quar tuit cil de norgales senfuioient 
et cil de Gorre lez encauchoient 
et les prendent a lor volentes 
Et quant lancelot voit 
quil sont del tout torne a desconfiture. 
et quil ni a 
mais nuls recouurier. 
Si se fiert en la forest 
et sen uait grant oirre. 
quar il ne volt estre arrestes de nullui Asses fu quis et demandes. 
mais il ni ot celui 
qui le peust trouuer 
Et quant li roys baudemagus uit 
quil sen estoit ales en tel maniere 
et quil ne seroit point troues. 
si en est si dolans. 
quil ne set 
quil en doie faire ne dire. 
Et dist 
que 
voirement est il li plus maleureus hom del monde. 
quant il auoit fy tal ore auec soi le meillour cheualier del monde. a 
qui il deuoit fere ioie 
et feste 
et ore la perdu par sa maluaistie. 
Et Galeholdins 
qui lancelot ot abatu. fu remontes si 
comme il pot. 
et sen vient au roy baudemagu. 
et se fait connoistre a lui. 
Et quant il le connoist 
si li fet moult grant ioie. 
Et Galehodins li dist. Sire iou sui uenus a vous por ce 
que vous me dies 
qui li cheualiers est 
qui hui la si bien fait par decha. 
Biaus douls sire fait li roys baudemagus pourcoi le me demandes vous. Sire fait il 
por ce 
que iou sui vns iouenes hom 
si sai encore petit dez armes. 
Si auoie mestier dacointer moi dun si preudomme 
comme il est 
pour ce que il men apreist 
et que jou amenderoie de lui et de sa compaignie. 
Certes fait il. 
sil vous connissoit il vous aueroit moult chier. 
Car il ama moult monseignor vostre oncle 
Si vous di par voir 
que cest mesires lancelot del lac. Lancelot fet il sire iou quidoie 
quil fust mors 
Et puis quil est vis iou vous creant 
que iamais ne finerai de cheualchier 
se mors ou malades ne sui. deuant 
que iou laurai troue. 
Et quant iou le verrai 
si li proierai pour lamour de mon oncle 
quil ama tant 
quil me retiegne de sa compaignie. 
et me laist aler aueques lui par lez estranges terres. les estranges auentures querant. 
Et se il ce ne veult faire. toutes voies maidera il miex a conseillier 
que vns autres ne feroit. 
Atant sen part del roy baudemagu tout ensi armes 
comme: il estoit. 
quil ne le fist sauoir 
na cestui 
na cest autre ne nenmaine aueques lui escuier ne garcon 
ains se fiert en la forest apres lancelot. 
Si cheualche en tel maniere 
quil nencontre homme ne femme 
qui noueles li die de ce 
quil quiert. 
Et lancelot ot toute iour cheualchie las et traueillies de ce 
quil ot le ior fet. 
Et sez cheuals fu si lasses 
que a paines pooit il aler plus 
que le pas. 
Lors regarde derriere lui. 
et voit uenir vn cheualier arme. 
et cheualchoit aueques lui vne bele dame. 
Et quant il vindrent pres de lui 
si le saluent. 
Et il ot grant paour de connissance. 
Si respont 
que boine auenture lor doinst diex. 
Biau sire fet la dame 
qui estes vous. Dame fet il vns cheualiers sui ce poes ueoir. 
Si mait diex fait elle cheualiers estes vous au mien escient. tel 
quil na vostre pareil el monde. 
Si le sai par oir dire. 
et par ueoir 
Si vous proi par la riens el monde 
que vous plus ames que vous hui 
mais uenes herbergier auec moi a vn mien castel 
qui ci pres est. par couent 
que iou vous mousterrai demain la plus bele riens 
que vous onques ueissiez 
Et il dist 
quil yra uolentiers par tel conuent. 
Ore vous en uenes 
dont fait elle. Ales deuant fait il 
et ie vous sieurrai. 
Lors sen uait la dame deuant 
et li cheualiers apres 
qui greignor mestier eust de repos que de cheualchier. 
Si ont tant ale 
quil vindrent a vne ualee. 
Si voient el fons du ual vn castel fort 
et bien seant 
et dont li mur estoient haut et fort et menuement kernele 
Et quant il vindrent au castel 
si estoit ia grant su os el nuit. 
et la dame apele celui 
qui la porte gardoit 
et li dist 
quil oeureche la porte. 
Et cil si fait erranment 
Et il entrent ens 
et cheualchent iusques au maistre palais 
Et 
quant cil de laiens voient 
que lor io dame vient si saillent a lencontre as cierges et as tortis. 
quar autrement ne la ueissent il pas la nuit 
qui trop est obseure. 
Si descent la dame 
et lor dist. 
quil al ne sentremetent ia de li. 
mais iou vous pri fet elle donorer chest cheualier 
et de lui seruir. 
Car ie vous di 
quil est li plus preudoms del monde 
et li mieldres cheualiers. 
Et cil le descendent maintenant 
si li Ostent lescu de son col 
et puis le mainent amont 
et le desarment. 
et la dame vit 
quil ot le vis gros et enfle 
et le nes escorcie 
et sanglent dez colps 
quil ot donne et receus 
Si li fait aporter eue chaude a lauer son col et son vis 
qui tous estoit noircis des mailles del hauberc 
Et quant elle regarde son escu 
si dist oiant tous ceuls de laiens. 
ha : escus tant aues este hui regardes 
et desires destre tenus as mains de mainte bele pucele. 
Si mait diex bien se puet vanter cils 
qui vous porte. conques cheualiers ne fist teus merueilles en vn iour 
comme cils a hui fetes. 
Et beneois soit diex 
qui le me fist encontrer. 
Car il ne me peust mie greignor honor auenir 
que de ce 
quil est uenus en mon ostel. 
Lors entra la dame en sa cambre 
et aporta vne robe de cendal a uestir a lancelot 
Et 
quant il est uenus si le fait seoir. 
Et li dist. Sire reposez vous. 
quar si mait diex vous le deues bien faire 
quar asses aues hui este 
traueillies.Et elle commande a ceuls de laiens 
que il appareillent a mangier 
quar il en est tamps. 
Et cil si font puis 
quele lot commande. 
Quant il furent assis a la table 
si vint laiens vns ualles. 
qui dist a la dame. Dame mesires uient 
De par dieu fait elle. Di li 
que il uiegne mangier 
et quil ne demeurt mie. 
Car il a chaiens. j. cheualier a 
qui iou uoel 
quil face ioie 
Et li ualles uient a son seignor 
si li dist ce 
que sa dame li mande. 
Et il se desarme maintenant. 
et ausssji firent tuit li autre 
qui auec lui estoient venu. 
Si vint el palais soi dizime de cheualiers, 
Et quant la dame le uoit uenir 
si se lieue scase encontre lui 
et aussi fist lancelot. 
Et li sires lez refait asseoir 
Et il si font 
Quant il furent assis au mengier ensi 
com vous poes oir. 
Si dist la Sdame a son seignor. Sire faites ioie a vostre oste. 
quar bien Ne sachies 
que a plus preudomme de lui ne le poes vous faire. 
Preudomme fait li sires. Dame 
que est ce 
que vous dites 
Certes iou ne di mie 
quil ne soit preudom et uaillans. 
mais il i a plus a faire en vn preudomme 
que iou ne quidoie hui matin. 
Si ai tant apris en ce iour de hui 
que iou ne quit pas 
quil ait el monde 
que. j'. seul preudomme. 
Et celui 
que iou di ai iou hui ueu si bien esprouer entre cheualiers 
que puis que cheualerie fu establie. ne quit iou mie 
que hom morteus feist autant de merueilles 
comme il a hui faites. 
Lors li demande la dame aussi 
comme sele nen seust riens. 
ne que se elle 
Lni eust mie este. Sire ou fu ce 
que vous ueistes celui cheualier 
que vous dites Che fu fait il a lassamblee del Roy baudemagu 
et del Roy de norgales. 
ha : sire fait elle 
quels merueilles pooit il faire nient plus 
que li autre. 
Queles : dame fait li sires iou ne vous auroie en. i. an aconte par moi les merueilles 
que il fist. 
Et porcoi sire fait elle. 
pour ce fet il 
que vous ne men creries mie 
se iou vous disoie lez meruelles 
quil fist. 
Neis se iou le vous iuroie sor sains. 
quar ce uous sambleroit mencoigne. 
Et cele a 
qui il plaisoit moult a oir ce 
que elle meisme ot ueu de ses iels 
Et meesmement deuant celui 
qui lot fait. Dist a son seignor 
Biau sire toutes uoies nous dirois vous aucune de sez beles ioustes deuant cest preudomme 
qui chaiens est herbergies 
Si quil le sache a dire 
quant il vendra en son pais: 
Biaus cops fet li sires vous en puis iou bien dire et beles ioustes autresi plus de mil. 
Car iou laloie tous iours sieuant pour lez merueilles que il faisoit. 
Si li vi ocirre a. v. cops. V. cheualiers 
et lor cheuaus si vistement 
quil fendoit parmi cheuaus et cheualiers 
et moi meisme fendi il men escu en deus moities 
et trencha ma sele et mon cheual par lez espaulles. et tout a vn seul cop. Sire fet la dame 
dont ne quit iou mie 
que vous atendissies uolentiers lautre cop. Iou : dame fet li sires 
que est ce 
que vous dites. 
Si mait diex iou natendisse lautre cop pour toute la terre au roy artus. 
Car apres sespee ne conuient il ia mire 
que la mort. 
Ne il na mie al mien essient homme si hardi el monde 
sil auoit hui ueu ce 
quil a fait 
qui iamais latendist a cop. 
Et la dame sen commence a rire. 
Et li sires li dist Dame encore vous dirai iou greignors merueilles 
quar iou li vi abatre a. j. troncon de lance. iiij. cheualiers 
Et ce ne fist onques hom. 
mais deables. 
Quant li sires ot conte lez grans meruelles a sa dame 
que il auoit ueu faire a lancelot. 
Si li dist la dame. Sire 
or me dites 
que feries vous 
se vous tenies celui cheualier en vostre ostel 
qui a hui fait ces grans proeces 
que vous me dites. 
Certes fait il. il ne se partiroit iamais de moi 
se la force en estoit moie 
quar plus riche tresor ne porroie iou tenir. 
Et sil y auoit este fait la dame en tel maniere 
que vous ne leussies mie conneu. 
Iou nauroie fait il iamais ioie 
Et se cil de chaiens fait il le sauoient 
et il nel me disoient. il nen porroient escaper sans mort. 
Enon dieu fet elle 
dont nel uous celerai ie plus 
ains le vous dirai 
quar iou ne voel mie auoir vostre haine 
Si sachies que chest cils proedoms 
qui deles vous est 
Et il le regarde 
si li dist moustres moi son escu. 
quar par ce le connistrai iou bien. 
Et elle commande 
que on li aport. 
Qant lancelot voit ce 
si dist Dame vous me feres ore en vostre ostel tant de honte 
comme il vous plaira. 
mais se iou quidaisse 
que uous fuissies si vilaine. iou ne fuisser anuit entres en uostre ostel 
pour pooir 
que vous eussies. 
ha : sire uous em poise il donques 
Certes fet il dame yoil. 
Dont nen sera ia plus parle fait elle des quil uous anoie. 
Et sachies que iou le faisoie 
pour vous honorer. 
Lors sen uait li sires en vne cambre 
ou li escus lancelot pendoit. 
Et si tost 
comme il le vit. 
si le connut bien. si en ot moult grant ioie. 
Et puis sen reuint arriere a lancelot 
et li dist 
quil est tous siens a faire sa uolente. 
et il len mercie moult. 
Cele nuit fu lancelot moult bien aisies de tout ce 
que a lui apartint 
Et quant il fu hore de cochier 
si li fist faire son lit 
en vne cambre tout par soi. 
Si le fist la dame couchier moult honorablement 
et moult a aise. 
Et il se reposa moult uolentiers. 
quar a merueilles estoit: las et traueilliez 
et dormi bien iusques a prime 
Et quant il sesueilla. la dame li ot appareilliet robe de lin fresce et nouele et il le uesti. 
et quant il fu appareillies 
si oi messe. 
et lors fu li mangiers aprestes. 
Et quant il orent mangiet et lez tables furent leuees 
si demanda lancelos sez armes 
et li sires li prie 
quil remaigne hui mes 
et li dist 
quil ne le feroit en nulle maniere. 
Et quant il fu appareillies 
et montes sor son cheual. 
si prent son escu et son glaiue. 
Et puis dist a la dame de laiens. Dame vous souient il del couenant 
que vous me feistes 
quant vous me trouastes en la forest. 
Sire fet elle oil bien. 
Dont vous prie iou fait il 
que vous vous en aquites si 
comme vous deues faire. 
Et elle dist 
que chou fera elle moult uolentiers. 
Lors fait enseler. i . palefroi 
et dist a vn uallet 
quil le sieue. Dame fait li sires 
ou deuez vous aler. Sire fait elle iou men irai vn 
poi auec cest cheualier a corbenyc. 
quar iou li a en conuent a moustrer la plus bele riens del siecle. Ales dont fait li sires 
et penses de tost reuenir. 
Lors sen part de laiens entre la dame et lancelot. 
et cheualchent iusques apres nonne tant 
que il vindrent en vne ualee. 
et puis voient deuant euls el fons dun Val. j . petit chastiel. moult bien seant 
quar il ert tout entour clos dune eue parfonde et de boins murs bateillies. 
Quant il vindrent auques pres si encontrerent vne damoisele 
qui dist a la dame 
ou menes vous chel cheualier 
et elle li dist a corbenic. 
voire fait elle 
dont ne lames vous gaires 
quar vous le menes en tel lieu 
dont il ne se partira ia sans honte et sans damage. 
ce ne quit iou mie fait la dame. 
Lorse sen uont tant 
que il vienent au point 
ou on passoit leue 
si entrent el castel 
et quant il vienent en la rue 
si commencent cil de laiens a dire Sire cheualiers la charrete: vous atent 
Et il respont basset. 
se il y entre ce nert pas la premiere fois 
quil y aura entre. 
si cheuauchent toutes voies tant 
quil aprocent de la mestre tour. si le prise moult lancelot. 
quant il le voit de pres quar cestoit la plus bele et la plus riche 
quil eust onques mais ueue a son escient. 
Quant lancelot fu aprocies de la tor. 
si escoute sor destre 
et oit vne vois de femme asses pres de lui 
qui crioit 
ce li est auis. 
et il sen uait cele part 
et voit 
que ce est la damoisele que mesires Gauuain uolt geter hors de la cuue 
mais il ne pot. 
Et elle crie sainte marie 
qui me getera de ci. 
Et quant elle voit uenir lancelot. 
si li dist 
ha : sire pour dieu getes moi de ceste cuue ou iou arc toute. 
Et lancelot sen uait a la cuue 
et prent la damoisele par lez bras 
et le met hors de la cuue aussi legierement 
comme sil ne li greuast noient. 
Et quant cele se uoit deliure 
si li chiet as pies. 
si li baise la iambe et le soler 
si li dist 
ha : sire beneoite soit leure 
que vous fustes nes 
quar vous maues gete de la greignour dolor ou femme fust onques 
Quant lancelot ot getee la damoisele de la cuuee ensi 
com vous poes oir 
Lors commencent a assambler entour lancelot tout cil de la uille. dames et cheualiers por veoir la damoisele 
si lenmainent en vne capele 
pour rendre graces a nostre seignor. 
Et lors enmainent lancelot en vne cymentiere desouz la tour et li moustrent vne tombe moult riche. 
ou il auoit lettres escriptes 
qui disoient ia ceste tombe ne sera leuee deuant ce 
que li lupars de 
qui li grans lyons istera y uenra 
Et cil la leuera legierement 
Et cils grans lyons sera: engendres en la bele fille le roy de la terre foraine. 
Cuant lancelot ot les lettres leuees. si nentent mie ce 
que elles uoloient dire. 
Et cil 
qui entor lui estoient li dirent Sire nous quidons bien 
que ce soies vous dont ces lettrez parolent. 
Car nous sauons par la damoisele 
que vous aues deliuree. 
que vous soies li mieldres cheualiers 
qui ore soit. 
Que uoles vous fait lancelot 
que iou vous face. 
Iou sui tous pres de faire vostre volente 
Nous uolons font il 
que vous leues ceste tombe 
et regardes 
quele chose il a desouz 
Et il met maintenant la main au plus gros chief 
si le lieue assez legierement. 
et voit desouz le plus hideus serpent 
dont il oist onques mais parler. 
Et 
quant li serpens voit lancelot 
si li giete fu ardant si 
que il li brulle son hauberc et sez armes. 
et puis se lance hors de la fosse en mi la cymentiere si 
que li arbrissel 
qui el cymentiere estoient commencierent a ardoir pour le fu 
quil getoit. 
Et cil 
qui illuec estoient commencierent tout ae à fuir 
et montent as fenestres en haut 
pour ueoir 
comment il en auendra a lancelot. 
Et il giete son escu deuant son viss. 
et sadrece cele part 
ou il voit le serpent. 
comme cil qui ne doute nulle auenture 
qui auenir li puist. 
Et li serpens li giete fu envenime si 
quil li brulle tout son escu deuant. 
Et lancelot le fiert el pis del glaiue. si durement 
quil li met el cors fer et fust. 
Et li serpens commence a batre la terre de ses elles 
comme cils 
qui ert naures a mort. 
Et lancelot met main a lespee 
et li donne. j. tel cop 
quil li fait la testevoler a terre a 
Quant lancelot ot ocis le serpent. 
qui longement ot este desouz la tombe del cymentiere. 
Lors viennent auant li cheualier 
qui ia estoient arme 
pour aidier a lancelot. 
Et quant il uoient 
quil a le serpent ocis. 
si mainent trop grant ioie. si quil font tous lez sains del chastel sonner 
et li dient 
que bien soit il uenus sor tous lez cheualiers del monde : 
si le mainent el maistre palais puis le desarment. 
Ensi con desarmoit lancelot 
si issi de vne cambre vns grans cheualiers 
si amenoit aueques lui grant compaignie de cheualiers. 
Et il estoit vns dez plus biaus hommes 
que lancelot eust onques ueu 
puis quil se fu partis de camaalot 
et moult resambloit bien gentil homme. 
Et quant cil de laiens le virent si se leuerent - 
et dient a lancelot. Sire uees chi le Roy. 
Quant lancelot entent 
que ce estoit li roys. 
si se drece encontre lui 
et li dist A 
que bien soit il uenus. 
Et li roys li a rendu son salut. 
puis li giete sez bras au col. 
Et li dist Sire tant vous avons desire : 
que ore vous auons. 
Si en auiemes moult grant mestier. 
quar tant a este nostre pais essillies 
et desertes 
que li poure homme y ont perdu lor gaaingnages. 
si est des ore mais bien tamps 
puis quil plaist a nostre seignor 
que lor pertes soient restorees. 
Et lor bien dont il ont este grant piece souffraiteus. 
Lors sassieent ensamble. 
si demande li roys a lancelot 
dont il est 
et comment il a a non 
Et il dist 
quil est de la maison le roy artu et de sez cheualiers. 
et a a non lancelot del lac. 
Et li roys li dist 
Or me dites douls sires. 
En ne fu li roys bans 
qui morut de duel uostres peres. Sire fet lancelot oil. 
Par foy fait li roys 
dont sui iou tout asseur. 
que par vous ou par cose 
qui de vous istera cils pais deliures des estranges auentures 
qui y auienent nuit et iour. 
Atant vint illuec vne dame de si grant aage 
que elle pooit bien auoir. C ans 
Si apela le roy 
et li dist. Sire iou voel a vous parler a conseil 
Et li roys sen part de lancelot 
et commande a sez cheualiers 
quil li facent com paignie. 
Et il dient 
que 
si feront il. 
Lors sen uait li roys auec la dame en vne cambre 
si sassieent sor vne couce. 
et lors li dist la dame. Sire 
que porrons nous faire de cest cheualier 
que diex nous a amene. 
Iou ne sai fait li roys 
que on en face. fors ce 
que on li donra ma fille a faire sa uolente. 
Enon dieu fait la dame. iou sai bien 
quil ne la volra mie prendre 
quant on li Offera 
quar il aime tant la royne genieure la femme au roy artus 
quil ne voldroit auoir nulle autre. 
Et por ce conuendra il con le face si sagement 
quilne sen aperchoiue. 
Or en esploities fait li roys. 
quar il conuient 
que ce soit fait. 
Or ne vous en entremetes plus fet la dame. 
mais laissies ment conuenir. 
quar iou en vendrai bien a chief 
se dieu plaist. 
Lors sen reuint li roys en la sale 
et se rassiet deles lancelot 
pour faire lui compaignie 
Si parlerent li uns a lautre de maintes choses. 
Et sacointerent li vns de lautre le plus 
quil pueent. 
Si demande lancelot au roy 
comment il a a non. 
Et il dist 
quil a a non li roys pelles de la terre foraine Ndementres 
quil parloient ensi. 
si esgarde lancelot 
et voit entrer vn colon parmi vne des fenestres 
Et ce fu cils que mesires Gauuain ot ueu a lautre. fois. 
si portoit. i. encensier dor moult bel 
et moult riche. 
Et si tost comme il fu laiens entres. fu li pales emplis de toutes boines odors 
que cuers domme porroit penser 
Et lors se teurent il tout par laiens. si 
quil ni ot celui 
qui mot deist. 
Aincois sagenoillerent tout. 
quant il virent le colon uenir. 
Et il entra en vne cambre. 
Lors saillirent li sergant et misent lez tables et lez napes. 
si sassieent li vn 
et li autre. 
Sans chou que nus en desist mot. 
ne nus ni fu apeles pour mangier. 
et de ce sesmerueilla moult lancelot. 
Si fait aussi 
comme li autre font. 
et sassiet deuant le roy. 
et uoit 
que tout li autre sont en proieres 
et en orisons. 
Apres ce que li roys fu assis. 
si ne demora gaires que Lancelot uit issir la damoisele que monseignor Gauuain eut tant regardee 
et fu si bele 
et si auenant des toutes choses. 
que lancelot meismes dist. 
quil onques mes ne vit femme de si grant biaute fors 
que sa dame la royne 
Et dist 
que voir disoit cele 
qui laiens lauoit amene. 
Et il regarda vn uaissel. 
que la damoisele tenoit entre sez mains 
qui ert li plus riches a son escient 
qui onques fust ueus par homme mortel. 
Si estoit fais en samblance de calice. 
Si li est auis 
et bien le croit 
que che soit sainte chose 
et digne. 
Si commencha sez mains a ioindre encontre 
et lenclina piteusement 
Et ensi 
comme la damoisele passoit parmi lez rens sagenoilla chascuns deuant le saint uaissel. 
Et aussi fist lancelot 
comme li autre faisoient. 
Et maintenant furent lez tables ao raemplies de tous lez biaus mangiers 
que len sauroit deuiser. 
Et li palais fu aemplis de boines odours aussi 
comme se toutes lez espisses del monde y fuissent espandues. 
Quant la damoisele fu alee vne fois par deuant lez dois 
si sen retorna droit en la cambre 
dont elle estoit issue 
Et quant elle sen fu alee. Li roys pelles dist a lancelot. 
Certes sire fet il ie oi moult grant paour. 
que la grace de nostre seignor ne vous fauslsist a cest endroit vous : 
aussi comme elle fist lautre iour a monsegnor Gauuain. 
quant il fu chaiens. Sire fait lancelot il nest mie mestiers 
que nostre sires 
qui si est deboinaires soit tous iors courocies a ses pecheours 
quar malement lor iroit ANsi furent serui laiens par la grace de nostre seignor de tous lez biens 
que cuers domme porroit deuiser. 
Et quant li roys ot mangie tout par loisir. 
si leuerent lez napes. 
Et li roys demande a lancelot 
quil li samble de cel riche vaissel 
que la damoisele portoit. 
Certes sire fait il moult est biaus et riches 
Et de la damoisele di iou 
que onques mais ne ui si bele. 
Mais de dalpasoame ne di iou mie. 
Quant li roys entent cele parole 
si pense maintenant a ce 
quil auoit oi dire de la royne genieure. 
Et bien croit 
que che soit voirs ce 
que la dame li ot dit. 
Et cele auoit a non brisane 
et estoit maistresse a la bele pucele 
qui la fille le roy estoit. 
quant li roys ot entendu le response 
que lancelot li auoit fait 
si nen dist plus 
aincois se lieue 
et se part moult cortoisement de lui. 
Et sen vient a la dame 
qui estoit mais- tresse sa fille. 
Et li dist ce 
que lancelot li auoit dit. 
Et elle dist Sire iou le vous disoie bien. 
Ore matendes vn poi. 
et iou irai a lui parler. 
Et elle sen uait a lancelot. 
Et li commence a demander noueles del roy artus. 
Et il len dist noueles teles 
comme il lez sauoit. 
De la royne sire faielle ne di iou mie 
quil na gaires 
que iou le laissai saine et haitie. 
Et il tressalt tous de ioie. 
quant il loy parler. 
Et il li demande 
ou il lar uit. Sire fait elle iou la ui chi pres a. iij. lieues 
ou elle gerra anuit Dame fait il vous me gabes Si mait diex sire fait elle non fais. 
Et pour chou que vous men crees de miex Venres: vous auec moi 
sil vous plaist. 
Et iou le vous mousterrai 
Certes fait il volentiers. 
Lors envoie querre ses armes. 
et sen uait endementres au roy : 
si li dist comment elle auoit esploitie 
et li dist faites tost vostre fille monter. 
Et lenuoies a la casse: le plus prochain castel 
que vous aies. 
Et le faites couchier ou plus riche lit 
que len porra faire. et nous cheualcherons entre moi 
et lancelot apres. 
Et quant nous serons la : 
Iou li ferai entendre 
que ce est la royne Genieure. 
Et iou ai vn boire appareilliet 
que iou li donrai. 
Et puis quil en aura beu 
et la force len sera montee el ceruel. 
Iou nen dout mie 
quil ne face ma volente. 
Et ensi porra auenir chou 
que nous alons querant. 
Lors fait li roys sa fille appareillier. 
Si li baille. XX. cheualiers 
qui le conduiront el castel de la casse. 
Et quant il vindrent la, 
et il furent descendu. 
si firent faire en vne sale le plus riche lit 
que len pot. et y coucha on la damoisele. 
puis que cil le voldrent 
qui illueques lorent amenee. 
Et lancelot ot prises sez armes 
et fu montes sor son cheual 
et sen part. 
et laisse la dame 
qui illuec lot amene 
Si cheualcherent tant entre lui et brisane. 
quil vindrent au castel de la casse. 
Et quant il furent uenu. 
si fu nuis obscure. 
Ne la lune ne fu pas encore leuee. Il descendirent maintenant de lor cheuaus. 
et brisane maine maintenant lancelot en vne cambre 
ou li cheualier estoient. 
Et quant il le voient uenir. 
si se drecent encontre lui. 
et li dient 
que bien soit il uenus. 
Si le desarment. 
Et laiens auoit moult grant clarte. 
quar il y auoit bien. XX. cierges alumes. 
Et brisane 
qui ot vne soie pucele acointie de chou 
que elle voloit faire 
Si li ot bailliet lez puisons 
si li dist. 
Et quant tu orras 
que iou demanderai a boire 
si en aporte plaine cope 
et puis le donne a lancelot 
et nul autres boire ne li aporte mie deuant ce 
quil voelle boire. 
Et cele dist volentiers. 
Quant lancelot fu desarmes: 
si ot moult grant talent de boire a chou 
quil ot eu trop grant chaut au uenir. 
Si demanda pour sa dame la royne. Sire fait brisane elle est en cele autre cambre. 
Et sest ia endormie au mien escient. 
Et ile demande le vin. 
Et la damoisele a 
qui elle Ot donne le boire : 
qui plus estoit clers que fontaine 
et estoit de colour a vin. 
et la coupe niert pas grant. 
Et il ot talent de boire 
Et la dame li dist. Sire beues tout. 
quar elle ne vous fera se bien non. 
quar iou quit 
que vous ne beustes onques mais de tel. 
Et il prent la coupe et le boit toute plaine. 
et trueue la puison boine et douce 
si en demande encore autant 
et cele li aporte 
et il le boit tout outre. 
Auant lancelot ot beu lez puisons 
si fu plus enuoisies et plus emparles 
quil ne sieult. 
Si demande a brisane 
comment il porra parler a sa dame la royne. 
et elle le regarde. 
et uoit 
quil est ia tous mues. si quil ne set 
ou il est ne comment il vint laiens. 
Ains quide estre uraiement en la cite de camaalot. 
Si li sanble 
quil parolt a vne dame 
qui tous iours soloit tenir compaignie a la royne 
puis que la dame de mallehaut fu morte. 
Et quant elle le voit 
si afole 
et que elle porra bien faire de lui sa volente. 
Si li dist. Sire madame la royne puet bien ia estre endormie. 
que demores vous tant 
que vous nales a lui. 
Por chou fait il 
que elle ne me mande mie. 
ni voel iou pas aler 
Mais se elle me mandoit iou y iroie uolentiers. 
Enon dieu fait elle vous en orres par tans noueles. 
Lors entre en vne cambre. 
et fait samblant 
que elle ait parle a la royne 
puis sen reuint a lancelot et dist Sire madame: vous mande 
et atent 
que vous aillies a lui parler. 
Et il si fait. 
Lors se descauche 
et se despoille 
puis entre en la cambre en braies et en chemises 
et sen vint au lit 
et se couche auec la damoisele 
comme cil qui quide 
que ce soit sa dame la royne. 
Et cele 
qui riens ne desiroit fors dauoir celui de 
qui terriene cheualerie estoit enluminee. le rechoit lie et ioieuse. 
Et il li fait autele ioie 
comme il feist a sa dame la rovne 
se il la tenist. 
ANsi sont mis ensamble li mieldres cheualiers et li plus loiaus 
qui qa ce tamps fust. 
et la plus bele pucele et del plus haut lingnage. 
qui fust au tamps de lors. 
si sentredesirent par diuerses entensions. 
Car elle ne le fist mie tant pour la biaute de lui ne pour escauffement de char 
comme elle fist por le fruit recheuoir 
dont tous li pais deuoits reuenir en sa premiere biaute 
qui par le dolerous cope de lespee auoit este desertes et escillies. 
Si comme li contes a deuise apertement en lystoire del saint Graal. 
Et cil la desiroit tout en autre maniere. 
quar por sa biaute ne la conuoitoit il pas. 
mais il quidoit 
que ce fust sa dame. 
Et pour ce fu il escauffes. 
si la connut aussi 
comme adam fist sa feme. 
Et non mie en tel maniere. 
quar adam connut sa femme loiaument. 
et par le commandement nostre seignor. 
Et il connut ceste en pechie 
et en auoltire. 
Et pour ce que li sires en qui toute pities habite 
et qui ne iuge mie tout dis selonc les mesfais as pecheors regarda cele assamblee 
selonc le preu a ceuls del pais 
comme cil qui ne voloit mie 
quil fussent tous iors en escil. 
si lor donna tel fruit a engendrer et a conceuoir. 
que pour la flor de uirginite. 
qui illuec fu corrompue. fu restoree vne autre fleur. 
dont grans biens vint al pais. 
Car de la douchour 
qui de la flour issi fu toute la terre raemplie ensi 
comme lestoire del saint Graal le nous a deuise 
et fait entendant. 
Oue de ceste fleur perdue fu restores Galaad li uirgenes li bons cheualiers. cil 
qui lez auentures del saint Graal mist a fin. 
Et sassist el siege perilleus de la table roonde 
ou onques cheualiers ne sassist 
quil ni fust mors ou mahaignies 
Et tout aussi comme li nons de Galaad auoit estes perdus en lancelot par escauffement de luxure. tout aussi fu il recoures par cestui par abstinence de char 
Car il fu uirgenes en volente 
et en oeure iusques a la mort ensi 
comme lestoire le deuise. 
Et enssi fu recouree fleur pour fleur 
quar en sa nascence fu fleurs de puselage estainte. 
Et cils 
qui puis fu flors et mireors de toute cheualerie fu restores par le commun assamblement. 
Et se vir ginites fu corrompue par ce 
quil fu conceus. 
Bien en fu li 
mesfais amendes en sa vie par sa virginite 
quil rendi saine et entiere a son salueour. 
quant il trespassa de cest siecle 
et por lez grans biens 
quil fist en sa vie fu li pechies pardones 
et estains de son conceuement. 
Si se taist ore li contes a parler de ce. 
et retorne a parler de lancelot 
qui iut toute la nuit auec la damoisele a si li toli le non 
ou elle ne pout plus uraiement recourer. 
Quar len la pooit nomer au soir pucelle. 
cil nons li fu muez a lendemain en damoisele sanz doute. 
OR dist li contes 
que quant lancelot se fu esueillies au matin 
que li y iors apparut 
si regarda tout entor lui. 
mais il ne vit point de clarte 
quar toutes lez fenestres estoient si estoupees 
que li solaus ni pooit entrer 
poi ne grant 
Et lors sesmerueille 
ou il est 
et taste tout entour lui. 
si trueue la damoisele. 
si demande 
qui chou est. 
Et il estoit ia reuenus en son memoire. 
Car la force de la puison estoit faillie dez 
lors que il connut la damoisele carnelment. 
Et elle li dist. Sire iou sui Vne damoisele. fille au roy pelles de la terre forainne. 
Et quant il entent ceste parole 
si apercoit maintenant s 
quil a este deceus. 
si saut erranment hors del lit si dolans 
comme nuls plus 
et prent sa chemise 
et sez braies 
et se uest et chauce 
et prent sez armes. 
Et quant il est tous armes 
si sen reuint en la cambre 
ou il ot geu si oueures lez fenestres. 
Et quant il a ueu celle de par 
qui il a este deceus. 
si est tant dolans 
quil quide bien issir del sens. 
si pense 
quil sen uengera orendroit sans plus atendre. 
Lors trait lespee 
et vint uers la damoisele 
et fu trop dolans et trop durement iries. 
Et dist damoisele vous maues mort. 
Si conuient 
que vous en muiries 
quai iou ne voel mie 
que vous iamais deceues homme en tel maniere 
comme vous maues deceu. 
Lors hauce lespee. 
Et cele 
qui moult grant paor a de morir. li crie merci a iointes mains. 
Et li dist 
ha por dieu sire ne mocies mie. 
ains aies de moi pitie. 
pour ytelle pitie 
que diex eut de marie magdalaine. 
Et il saresta tous cois. 
et fu tous trespenses. 
et voit 
que cest la plus tres bele rienz 
quil onques mais eust ueue 
Et il trambloit si durement de ire et de mautalent 
quil auoit. 
que a paines pooit il tenir sespee. 
Si pense sil locirra ou non. 
Et cele li crie toutes uoies merci. 
et est deuant lui a genouls toute nue en sa chemise. 
Et il regarde sez iex et sa bouche et son vis 
et voit en lui tant de biautes 
que il deuint tous esmaris. 
Lors dist tant dolans comme nus plus. DAmoisele fait lancelot iou men irai si uaincus et si recreans 
comme cil qui ne sose de vous uengier 
quar trop seroie desloiaus 
et crueus se ie si grant biaute destruisoie 
Si vous prie 
que vous me pardonnes ce 
que iou le vous pardoins par ensi. 
que vous uostre courous me pardoignies 
Et trais mespee sour vous. 
Car ire et maltalens le me fist faire. Sire fait elle il li otroie puis quil voit 
que faire li conuient. 
si remet sespee el fuerre. 
et las commande a dieu. 
Et quant il vint en la cort aual. 
si trueue son cheual ensele 
et li auoit fait brisane apparellier 
por ce quil le trouast prest 
quant il uendroit en la cort aual. 
Car elle sauoit bien. 
quil ne demoroit pas laiens si tost 
comme il sapercheuroit de la deceuance. 
Quant lancelot fu montes et il ot pris son escu 
si sen part dolans et corocies. 
Et il ot pris vn glaiue 
quil troua apoiet à vn mur. 
Si sen entre en son chemin. 
et sen uait pensant si durement 
quil ne set de lui nul conroi prendre. 
Et li roys pelles se fu matin leues 
et sen fu uenus au chastel de la casse pour ueoir sa fille. 
Car on li auoit ia conte 
comment lancelot sen estoit ale. 
Et quant il y uint 
si le troua malade et deshaitie de la paour 
que lancelot li ot faite 
quil ne locesist. 
Si conta a son pere 
comment il len estoit auenu. 
Et 
quant il sot vraiement lestre de li et de lancelot. 
si le fait garder moult hautement et plus honorer 
quil nauoit fait deuant. 
Si ne demora pas. iii. mois 
que il sot bien 
que elle estoit enchainte o par les fisiciens 
qui li disoient et par la damoisele 
qui li dist que cestoit voirs 
Si en furent cil del pais si liet 
que nul plus 
et en firent moult grant ioie. a 
OR dist li contes 
que quant lancelos se fu partis de la damoisele. 
si cheualcha toute iour moult dolans et moult corouchies. 
Et tous iors aloit demandant pour lyonel son cousin. 
Et quant il ot . esre tote iour iusques au uespre 
si regarda deuant lui 
et uoit vne montaigne deuant lui 
ou il ot vn moult biau castel 
Si torna cele part 
quar il iert bien tamps de herbergier. 
Et quant il est uenus au castel 
si troua a lenmui i . cheualier 
Si li dist sire cheualiers par chi ne poes vous mie passer 
se vous ne voles iouster a moi 
Et lancelot pensoit si durement 
quil nentendoit pas chou 
quil disoit. 
si sen vait par desore le pont 
ne onques ne laissa son penser 
Et li cheualiers sen uait uers lui le glaiue alongie 
et le fiert si durement 
quil li fist la sele widier. 
et le porta el fosse tot enuers. 
et. iiij ualet 
qui estoient desous la bertesche li commencent a crier. 
ha sire cheualiers. 
ore vous poes baignier. 
et li cheualiers du castel prist le cheual lancelot 
si sen entre dedens la porte. 
et on li clost la porte. 
Et quant lancelot voit 
que il estoit cheus en leue si sent 
quil afonde-. 
Si ahiert as . ij. mains .i. arbre 
qui deuant li estoit. 
et fait tant 
quil est issus del fosse son escu a son col sa glaiue en son poing. 
Et cil de la bretesche li dient sire cheualiers ailleurs vous couient il querre ostel. 
quar chaiens ne meteres vous hui mais le piet. 
mais demain 
se vous reuenes se nous deuons echeuoir cheualier pescheour nous vous receuerons volentiers. 
Quant lancelot voit ce 
que cil le uont ensi gabant 
si en est moult dolans 
Lors lor dist biau seignor. 
et de mon cheual me dires vous nulle nouele 
Par foy font il de vostre cheual ne sauons nous riens. 
mais de celui 
que vous aues perdu sauons nous bien 
quil est chaiens 
et dehait ait 
qui cheual vous donna : 
quar il ne le peust mie auoir pis enploiet. 
Et quant il voit 
quil ni prendera plus 
si est asses plus dolans 
que deuant. 
Si sen uait desouz le castel en la ualee 
et sassiet deles vne fontaine auques pres del castel 
si auoit entour la fontaine. iiij. arbrissiaus. 
si met sa glaiue deles lui. 
et sassiet deles son escu 
si est tant dolans 
que nus plus 
et atent ensi iusques a la nuit 
ANsi fu lancelos a la fontaine. 
et atendoit la nuit 
pour ce que trop grant honte auoit de ce 
quil nauoit point de cheual. 
Et quant li tamps fu. i. poi obscurcis 
et la lune fu leuee. 
Si regarda lancelot 
et vit uenir. iij. cheualiers armes. 
si descendent a la fontaine 
et osterent lor armes 
et sassieent sor lerbe uert. 
Apres che ne demora mie granment 
quil vit venir. iiij . escuiers 
qui amenoient auec euls vne damoisele. 
Et 
quant lancelot lez pot bien auiser. 
si connoist 
que cest la damoi sele 
qui lauoit gari de lenuenimement 
quil auoit pris lautre iour a la fontaine: 
Et elle ploroit moult durement 
et lez clamoit larrons et traitres. 
Et quant lancelot le vit plorer 
si en est moult dolans. 
quar il namoit nulle femme plus de li. fors seulement la royne Genieure. 
Si se voloit leuer por aidier. 
mais il se porpensa 
quil atendroit encore pour ueoir 
quil voldroient faire. 
Quant cil orent la pucele descendue del cheual 
si se lieuent li troi cheualier. 
Et li dient 
que bien soit elle uenue 
Et elle lor dist 
que mal soient il troue comme desloial cheualier et larron. 
ha : damoisele fait li vns vous dires ce 
que vous uoldres . 
mais desloial ne larron ne sommes nous mie . 
Si estes fait elle. 
Quele desloiaute poes vous faire greignor 
que de prendre vne pucele en murdre et en repost 
et de metre main a lui et outre son gre. 
Et tout ce aues vous fait de moi. 
quar en murdre et en traison me uenistes querre 
et prendre en la maison mon frere. 
et men aues amenee sans le seu de lui. 
Et quidies vous pour chou 
que iou sui en vostre saisine 
que iou vous en aime plus tost. 
Certes nenil ains voldroie mieus 
que vous fuissies traines a la keue de mon palefroi 
quar trop seroie auillie 
se iou laissoie le meillour cheualier del monde et le plus uaillant a 
qui iai mamor donnee pour vn si vil cheualier et si recreant 
comme vous estes. Damoisele fait li vns que vous vaut 
se vous estes samie. 
Certes ce ne porroit pas estre 
que li mieudres cheualiers et li plus loiaus del monde eust mise samor en vous 
quar trop le porroit mieuls emploier. 
Certes fait elle sire cheualiers cils 
qui ore est li mieldres cheualiers del monde ne tient pas samor a mal enploie en moi 
ains maime bien et amera tant 
comme il me saura en vie. 
Et iou li serai si vraie. 
que ia nus ne se porra vanter 
que iou li face compaignie 
pour lui laissier. 
Et 
se ie bien voloie faire si grant desloiaute 
que iou en volsisse metre vn autre en son lieu. ia ne mait diex 
se iou : si maulais cheualier 
comme vous estes y metoie. 
ains y meteroie tel 
dont len ne me porroit mie blasmer. 
Lors se corouce li cheualiers et dist a la damoisele. Damoisele dites moi por dieu 
qui est cils boins cheualiers 
qui si loiaument vous aime. 
Certes fait elle il nest mie a nommer deuant 
si caitif homme 
comme vous estes. 
Et nonpourquant pour vous plus agreuer dirai iou 
qui il est 
Si vous di 
que chou est mesires lancelot del lac. 
Chest cil 
qui vous noseries atendre a cop pour tout le royaume de logres. 
Celui fait li cheualiers a male heure 
soit il ore li mieldres del monde. 
Certes il nel porroit pas estre. 
Car il fu fils au plus maluais roy et au plus failli 
qui onques portast coronne. 
Et bien moustra en la fin 
quil ert maluais. 
quar li roys claudas 
qui est mes cousins germains le desireta de toute sa terre si 
quil senfui et morut de paour et de duel. 
Et pour chou di iou 
que de maluais roy ne porroit pas issir li mieldres cheualiers del monde. 
ha : dans cheualiers fait elle si mait diex 
se il fust chi. 
ia ceste parole ne vous fust issue de la goule 
quar vous nen eussies pas le cuer del dire 
pour toute la terre au roy artus . Damoisele fait il vous dires chou 
quil vous plaira 
et iou Ieassal vous escouterai. mez toutes voies uous prie iou 
que vous fachies ma uolente deboinairement. 
Et ne soies pas si vilaine 
quil le vous conuiegne faire par force. 
Car iou ne vous en ameroie ia de miex 
Et vous uees 
que il estuet 
que vous le fachies. 
quar la force nen est pas uostre. 
et mes voloirs y est. Sire fait elle che soit ore par male auenture. 
aincois fusse iou noiie. 
que iou pour si maluais homme 
comme vous estes fuisse honnie. 
Car si mait diex pis ne porroie iou mie faire 
Et il commande as cheualiers et as escuiers le 
quil se traient arriere 
quar il veult tous seuls demorer auec la damoisele. 
quar il en quide bien faire sa volente sans contredit. 
Quant cil se furent trait arriere. 
si prent li cheualiers la damsoisele et le giete desouz lui 
et dist 
quil' li fera a force se elle ne le veult otroier deboinairement 
Et elle sescrie a haute vois 
ha : gentils homs lancelot porcoi nestes vous yi. 
si uengissies moi 
et vous de la grant honte 
que cils lerres VOus veult faire. 
Lors commenche a guenchir soi et a detordre au plus 
que elle puet. 
et il le tient moult a destroit entre lui et la terre. 
Et celle sescrie en haut. 
ha : lancelot biaus douls amis li vostres secors me tardera moult ce mest auis. 
Et lancelot 
qui bien ot ueu chou 
que cil orent fait. 
Et ot bien entendu lez paroles 
que cils auoit dites 
Si se lieue en estant si li est auis que trop porroit demorer 
si prent son escu et trait sespee 
et dist a cele 
qui si durement le regretoit. Damoisele naies paour 
quar iou ne sui mie trop loing de vous. 
et mar vous a li cheualiers corochie. 
quar il en morra 
se iou puis yuant lancelot uoit 
que cil force uoloient faire a la damoisele 
si en fu moult coroucies. 
Lors sen uait uers euls grant pas 
Et quant cil 
qui tenoit la damoisele le uoit venir. 
si ot paour de mort 
Si crie aide aide. 
Par mon chief fait lancelot ia aide ne vous aura mestier. 
quar vous en morres. 
et tout cil 
qui ceste damsolisele voles honir a force. 
Lors hauce lespee 
et cil volt fuir 
mes il ne pot. 
quar lancelot le fiert si de lespeé 
quil li trence lespaulle senestre. 
Et cil chiet a terre 
qui naures se sent a mort 
Et li autre acueurent por lui aidier. 
Et lancelot lor cort lespee traite. 
si en ocist tantost. ij. a ce 
quil estoient desarme. 
Et li autre tornent en fuies quar il auoient paour de mort 
et sen uont plus 
que le pas vers la montaigne. 
Et lancelot prent le meillor dez. iij. cheuaus por ce 
quil auoit le sien perdu. 
Et laisse lez autres aler la 
ou il volent. 
Et puis sen vient a la damoisele 
qui ert toute esbahie 
dont lancelot pooit uenir. 
Si li demande biau sire. 
qui rescousse maues estes vous lancelot 
Et il dist oil. 
Si oste son heaume 
pour ce que elle le connoisse miex. 
Et quant elle set 
que ce est il. 
si est tant lie 
que nulle plus. 
Si li giete sez bras au col 
et li fait la greignor e ioie 
que elle puet. 
Si li demande 
quele auenture la illuec amene a tel heure. 
Et il li fcontel 
comment il auoit perdu son cheual. 
et comment il ne pot el chastel entrer. 
et por ce estoit il uenus souz lez arbrisiaus. 
Quant lancelot ot dit a la damoisele sauenture. 
Si li dist la damoisele. 
Oire vous ne mangastes anuit. ne hier par auenture. vous dites voir fet il . 
Et elle li dist. 
Sire or montons sor nos cheuaus. 
et en alons nous chies vne moie cousine 
qui chi pres maint a mains de demie lieue. 
Et illueques trouerons nous a mangier et a boire 
et aurons biaus lis pou dormir. 
et il dist 
que ce veult il bien 
quar aussis ne feroit il riens illuec : 
Et quant il sont monte 
si tornent a destre del chemin. 
Si vont tant 
quil en Vienent a vn petit plaissie 
Si trueuent illuec vne maison bateillie et close. 
et. uueuent le pont leue. 
Et la damoisele huche le portier. 
Et cil qui bien le connoist ist hors en braies et en chemises et auale le pont 
Et la damoisele li dist va tost 
si esueille ma cousine. 
et li di 
que iou li amain vn cheualier de 
qui uenue elle sera moult lie 
quant elle le connistra. Cils cuert faire son commandement. 
Et lancelos et la damoisele passent le pont 
et descendent en mi la cort. 
Et il ne demora gaires 
que li t sires et la dame furent apareilliet 
et issent hors de la cambre 
et font le fu alumer por ueoir. 
et font a la damoisele moult grant ioie. 
Et elle dist a sa cousine 
que elle le laist ester. 
et face ioie au cheualier 
que elle a amene 
quar bien sachies fait elle 
que plus preudomme ne porries vous mie herbergier. 
Et la dame li demande 
qui il est. et elle dist 
que cest mesires lancelot e del lac. 
Lors li font moult grant ioie 
et le font desarmer et la damoisele li dist 
que elle face apareillier a mangier 
car il ne mangierent anuit. 
Et li sires de laiens le dist a ses sergans 
et il firent bien son commandement. 
Si dient 
que tout est prest. 
Si firent metre la table 
et mangierent tant 
comme il lor plot. 
puis alerent couchier 
et dormirent iusques a lendemain au matin vn poi apres prime demanderent cil de laiens a la damoisele 
quele auenture lauoit laiens amenee a tele heure. 
Et elle lor conta 
comment il lor estoit auenu . 
Et comment vns cheualiers leust honnie. 
se ne fust lancelot 
qui len garda. 
Et il dient 
que bien li a diex aidie. 
selonc lez auentures 
qui li sont auenues, 
Nuant lancelot fu uestus et apareillies et il vint en la sale 
si salua son m ste. 
Et cil dist 
que boine auenture li doinst diex 
Et lancelot li dist 
quil li face aporter sez armes. 
Et on li aporte. 
mais aincois que il sarmast manga il vn poi. 
et puis sarma. 
et li sires li demande 
ou il veult aler. 
Et il dist Ias al 
quil voldroit estre a. i. castiel 
qui siet en cele montaigne. De la aler fait li sires vous gart diex. 
quar iou nel vous loeroie en nulle maniere. 
quar il a plus de. v. ans passes 
que nus cheualiers ni alast 
quil ne morust ou quil ni fust enprisones. 
comment est ce i fait lancelot. dites le moi. Sire fait cil. il y a. j. an et plus 
que vns cheualiers garda lentree si 
que nus ni entra sans son congie. 
Et est si preus 
et si poissans as armes 
que onques homs ni pot uenir de cest pais. 
ne dautre que il ne le conqueist. 
Et pour chou ne lo iou mie 
que vous y aillies. 
Enon dieu fet lancelot iou nel lairoie en nulle maniere 
que iou ni alaisse 
quar iou y perdi hier soir mon cheual 
si ne sai en 
quel maniere. puis 
que vous y uoles aler fait li sires iou yrai aueques vous. 
et si vous conteraitel chose entre chi et la par coi vous ni deures mie combatre. 
Lors dist as sergans 
que on li aport sez armes 
kar il uoldra a lancelot fere compaignie iusque la 
ou il doit alerl 
et on si fist. 
Et il sen arma. 
Et quant il sont ambedoi monte la damoisele dist a lancelot. Sire lai oi dire 
quil aura. j. tournoiement a camaalot y seres vous. Damoisele fet il 
pourcoi le demandes vous. 
pour chou sire fet elle 
que se iou quidoie 
que vous y fuissies. iou ne men tenroie mie 
que iou ni fuisse. 
Et iou vous di fet il vraiement 
que iou y serai 
se iou sui en ma deliure poeste Ore ales 
dont a dieu fait elle. 
quar iou vous y uerrai se merueilles nest 
Lors sen partent maintenant 
et lez commandent tous a dieu. 
Et quant il sont vn poi eslongie. 
si dist li cheualiers a lancelot. Sire vous estes de la maison le roy artus. 
Si quit bien 
que vous connissies tous lez compaignons 
Et il dist 
quil ne les connoist pas tous. 
mais il connoist lez plus esrans 
et ceuls 
qui plus quierent lez auentures. rme dites fet li cheualiers 
se vous connissies. i. iouene cheualier 
qui a a non hector 
et est compains de la table roonde. 
Si mait diex fait lancelot iou nel connois mie bien. 
Et que vous en samble fait cil vaudra il ia riens. 
par sainte crois fet lancelot. iou ne sai homme el monde de son eage 
que iou douteroie autant 
comme iou feroie lui. 
sil nous conuenoit aler iusques a outrance. 
quar il est preus 
et uistes et maniers. 
et puet soffrir a meruelles trauaill 
Et saues vous fait cil 
qui il est 
Si mait diex fait lancelot nenil iou ne le connois se de veue non 
mais tant vous di iou bien 
que il est boins cheualiers et preus 
et plus pris sa cheualerie 
que la monseignor Gauuain. 
Si mait diex fait li ostes par nature deueroit il estre moult boins cheualiers. 
quar sez peres fu vns des boins cheualiers del monde. 
Et che fu li roys bans de benoyc 
qui lengendra. 
Quant lancelot entent la parole de son oste si sen esmeruelle moult et plus asses 
quil ne faisoit deuant. 
Et dist biaus ostes vous aues dsaid se mespris . 
Par auenture on vous a fait menchoingne a entendre. 
Enon de dieus fait cil iou sai bien 
que li roys bans de benoyc 
qui vous engendra. en gendra celui hector 
que vous me dites 
Et si vous dirai comment. Il est bien voirs 
que quant li roys vterpandragons fu mors et on volt coronner le roy artus 
qui lors ert iouenes enfes. 
et li baron 
qui del roy vterpandragon tenoient terre furent mande 
pour receuoir lor fies de lui. 
et pour faire lor hommages. 
Tant que li roys bans 
et li roys bohors sez freres li rois de Gannes furent uenu a la feste. 
et iurent vne nuit en chesl chastel 
ou vous volsistes hier soir entrer. 
Et a cel tamps en estoit sires. li sires dez mares. 
qui auoit vne fille la plus bele de tout cest pais. 
Et quant li roys bans la vit si las conuoita tant pour sa grant biaute 
quil iut a li et engendra hector 
dont iou vous cont. 
Et quant li cheualiers a 
qui vous vous uoles aler combatre. 
li ot donne armes 
pour aler a la court le roy artu. 
se li desfendi il moult bien 
quil ne se feist connoistre a vous 
se ce ne fust par pris de cheualerie. 
Et il li creanta loiaument 
que non feroit il. 
Si mesmerueille moult 
quant il est si preus 
comme vous me dites. 
quant il nest piecha acointies a vous. 
quar en ce quil est vostres freres. naues vous nulle honte. 
Si mait diex fait lancelot. honte nen ai iou mie. 
ains en sui liez et ioians 
quant il est mes freres et diex en soit aores. 
et grant mercis en aies 
quant vous le maues dit 
quar iamais ne serai a aise deuant 
que iou le uoie. 
Et quant iou le verrai il li conuendra rendre raison 
pourcoi il sest tant celes enuers moi. 
Tant ont ale parlant 
quil sen vindrent pres del castel. 
Et li ostes dist a lancelot. Sire atendes vous vn poi tant 
que iou reuiegne a vous 
et iou vous di 
que iou vous reuendrai tantost 
et ne demorrai mie. 
Et lancelot sareste. 
et cil sen uait grant aleure iusques au chastel. 
et trueue le cheualier 
qui gardoit lentree 
qui estoit freres a la mere hector 
et li cheualiers 
qui uenoit moult grant oirre. salue le cheualier. 
et cil li rent son salut 
qui bien le connissoit. 
quar il ert son cousin germain. 
Biaus cousins fet li ostes il re conuient 
que vous preignies conseil de vous meismes. si 
que vous ne soies fel ne estous. 
quar chi vient li mieudres cheualiers del monde 
pour combatre a vous 
et pour passer le pont a force. 
Et il est de si grant uertu 
que vous ne le porries mie legierement soffrir. 
Et pour ce ving iou a vous. 
que vous feissies la plus honorable pais 
que vous peussies. 
Et qui est il fait li cheualiers 
qui gardoit le pont 
Chest fait il mesires lancelot del lac. 
E non dieu fait 
dont cil a lui ne me combaterai iou ia se dieu plaist 
quar ie ni auroie ia honor. nient plus 
que li autre ont 
qui a lui se sont pris. 
Et se iou le quidoie conquerre ne mi combateroie iou mie 
quar iou le deueroie laissier 
pour lamor de mon neueu 
qui freres il est. 
mais dites moi 
quels armes il porte. 
Et cil li deuise. 
Et quant cil lentent 
si set maintenant 
que cest li cheualiers 
que il auoit hier soir abatu el fosse. 
Biaus cousins fet il 
que est ce 
que vous dites. 
quidies vous dont que che soit lancelot cils 
qui porte lez blanches armes. 
Oil fait il iou le sai vraiement. 
Enon dieu fait il ce ne fu onques mesire lancelos. 
quar hier soir vint il ci. 
et iou ioustai a lui. si 
que ie labati en cel fosse. 
et sen ala tout a pie. 
Et sil fust cheualiers teuls 
comme cils de 
qui la renomee est si grans par toutes terres. iou sai bien quil ne fust ia par moi cheus. 
mais chest aucuns ribaus aucuns faillis de cuer. 
qui uait en guise del boin cheualier 
et se fait apeler par le non del preudomme. 
si quil en est honores partout la 
ou il est conneus . 
Quant li ostes oit cele nouelle. 
si en est si esbahis 
quil ne set que dire. 
Et li cheualiers 
qui gardoit le pont li demande 
quele cheueleure a il 
par foy sire fait il. il na nul cheuel 
quar il est touse: de nouel. 
Enon dieu fait cil del pont. 
dont sai iou bien 
que ce nest mie lancelot. 
quar il a le plus bel chief sorets 
et crespe 
que nus homs puist auoir. 
Et laissies fait il uenir le cheualier seurement celui 
qui lancelot se fait apeler. 
quar se iou ne li faic la sele widier iou ne quit iamais porter armes. 
Lors reuient li ostes a lancelot 
et li dist. Sire a iouster vous conuient 
Car autrement ni passeres vous mie. 
Iou ne quit miex fait il. 
Lors sen vait uers le cheualier lo 
Et quant cil le voit si laissent corre lor cheuaus 
et sentrefierent dez glaiues en lor escus. 
si 
quil les font voler em pieces. 
puis sentrehurtent des cors 
et dez escus si durement 
quil ni ot celui qui ne soit tous estones. 
mais il se tienent si bien 
que li vns ne li autres nest cheus. 
Et lancelot met la main a lespee 
et li uoloit corre sus. 
quant il li dist biaus sire atendes vous 
quar encore nous conuient il iouster dune lance ou de. ij. tant 
que li vns de nous . ij. chie 
Et lancelot dist 
que ce veult il bien. 
Lors li baille li cheualiers vne lance. 
et cil le prent 
si sentrelaissent corre lez cheuaus 
et sentrefierent si durement 
que li escu percent 
et fendent. 
Et li cheualiers del pont brise sa lance empres le poing. 
Et lancelot le fiert si durement a ce 
quil lataint bas 
quil le porte a terre lui et le cheual. 
si 
que cil vole el fosse en io celui meismes 
ou il auoit lancelot abatu. 
Et sil neust eu hastieument 
aieue noies fust a ce 
quil y ot plente daigue : 
ANsi com uous poes oir fu li cheualiers del pont abatus el fosse. 
Et quant lancelot le uit cheu. 
si atent tout belement tant 
que on ait A celui trait de laigue. 
puis si li demande sil en uoldra plus fere 
Et cil del pont li dist 
ha : sire pour dieu merci. iou ne quidoie mie 
que ce fuissies vous. 
Et uees chie messpee 
quar ie me rench a vous 
et me mech del tout en vostre manaie. 
Et lancelot le prent 
et le fist monter derriere lui 
et sen est entres el castel 
quar il voldra sauoir 
se cest uerites 
que on li a dit de hector. 
Quant lancelot fu uenus au maistre palais 
si descent 
et dist a la damoisele de laiens. Bele suer. iou vous amaine monseignor lancelot le meillor cheualier del monde 
qui est freres hector vostre fil. 
or li faites tel ioie 
comme vous deues. 
Et elle le fait descendre et desarmer, 
Et quant elle le voit a descouuert. 
si li sambloit 
que elle ueist le Roy ban de benoyc. 
Car il nest nus homs uiuans sil eust veu le Roy ban 
et puis lancelot. 
quil ne deist 
que il fust sez fiex. 
Et quant elle voit celui. 
que elle ot desire tant longement 
si le baise en la bouche 
et pleure de pitie et de ioie 
Et lenmaine el palais et li dist. 
Sifrel iou ne mesmerueille 
mie se vous estes boins cheualiers et preus 
quar vous fustes fils au meillor cheualier 
que iou onques veisse de son tamps. 
Lors sassistrent sor lerbe uert 
dont li palais estoit ioncies. 
si parolent ensamble de moult de choses. 
Et lancelot li prie pour dieu. 
quele li die la verite de lui et de hector 
Car on ma fait a entendre 
que il est mes freres 
et se chest voirs Iou noi onques mais si grant ioie de chose 
que iou oisse. 
Si mait diex fait elle il est vostres freres. 
quar li roys bans lengendra. 
Lors li conte 
comment tout ensi 
que sez ostes li auoit dit. Tant 
que il set vraiement 
quil est voirs. 
Encore sire fait elle vous en mousterai iou te chose 
que vous connisteres bien. 
Lors uait en sa cambre et desfreme Vn sien escrin 
et en traist hors vn anel dor a .i. saffir 
ou il auoit entaillie. ij . serpentiaus. 
Et quant elle lez ot si revient a lancelot, 
et li dist. Sire uees vous cest aniel. 
si mait diex li roys bans le me donna: 
quant il se parti de cest pais. 
et me dist 
que vostre mere la royne li auoit donne 
et que elle en auoit. i. autretel. 
Et iou sai bien 
quil me dist voir. 
quil na encore mie moult granment 
que iou cheualchoie parmi Gaule 
pour aler a vn mien oncle sese al 
qui est conseillieres: le Roy claudas. 
Et tant 
que mes chemins me mena au royal moustier ou vostres peres gist. 
Si y demorai vne nuit 
et trouai illuec vostre mere 
qui est la meillor dame 
qui soit el siecle et la plus sainte. 
Lors quant iou vic la noble dame 
si me fis connoistre a li 
et elle me demanda moult 
qui iou estoie et iou li dis. 
Apres me demanda de vous. 
Et iou len dis ce 
que iou en auoie oy dire. 
sans ce que iou ne vous auoie onques veu. 
et li dis 
que vous esties li mieldres cheualiers del monde. 
et iou auoie cest anel en mon doit. si le vit par auenture 
Lors me demanda elle 
qui le mauoit donne. 
et iou li voel celer de 
qui iou lauoie eu 
Et lors me moustra elle le sien de son doit 
qui ert de tele facon. 
Et pour chou connois iou bien 
que vostres peres mauoit dit uerite. de ceste chose est lancelot moult lies et moult ioians. ele nuit furent cil de laiens moult lie 
et moult firent grant ioie 
et moult furent lie de la uenue lancelot. 
Si estoit la damoisele de laiens moult engrant de sauoir 
comment hector sez fils le faisoit. 
quar bien auoit passe. ij . ans quele ne lauoit ueu. 
Et lancelot dist 
quil nauoit encore mie passe. ij . mois 
quil lauoit ueu sain et haities. 
Et tant ont parle ensamble 
quil fu pres de uespres. 
si font metre lez tables. 
et mangierent a grant ioie. 
Et quant la nuis fu uenue. 
si firent faire vn lit si bel et si riche 
comme a tel homme conuenoit. 
si se coucha lancelos dedens. 
Et il se dormi moult bien iusques au matin 
Et 
puis se uesti 
et oi messe en vne capiele de laiens. 
Et 
quant il reuint el palais 
si trouua lez tables mises 
quar il voloient 
quil mangast ains quil sen partist. 
Et quant il orent mangie tout par loisir. 
si demanda lancelot sez armes 
quar il dist 
quil sen iroit. 
Ha : sire pour dieu fait la damoisele demores encore 
sil vous plaist 
et il puet estre. 
Et il dist 
quil ne puet 
quar il a trop a faire. 
Quant il fu armes si monte sor son cheual 
et sem part de laiens et la damoisele cheualche par deles lui 
et li prie por dieu 
quil se prenge garde de son fil et de son frere 
Et il dist 
que se diex li donne quil le truist. il ne se partiroit 
mais a piece de luise force ne li faisoit faire, 
Quant il lorent grant piece conuoiet. 
si lez commande lancelot tous a dieu. 
Et la damoisele sen retorne moult dolante de lancelot. 
Et il sen uait tous seuls lies et ioians. 
Et dautre part est dolans de lyonel son cousin 
dont il ne set nulle nouelle. 
Et li chaus fu leues grans et merueilleus. 
Si li anoia moult li cheualliers Il oste son heaume 
qui trop li greuoit ce li ert auis. 
si le baille a vn escuier 
quil ot troue el chemin. 
Si erra en tel maniere iusques a nonne. 
Et lors entra en vne forestt vielle et anciene. 
et il voit a lentree vne capele 
ou il auoit vne crois sour vne cymentiere. 
Et dencoste auoit vn grant perron de marbre. 
Et lancelot regarda sour le perron 
et y uit lettres escriptes 
qui disoient. Os tu cheualiers 
qu par ceste part viens pour auenture trouuer. 
se tu ne veuls morir. 
si nentres mie en ceste forest 
quar tu nen porroies escaper sans mort ou sans honte. 
Et li escuiers dist a lancelot. Sire entendes vous 
que ces lettres dient. 
oil fait il. 
Dont sai iou bien fait li ualles 
que vous nirois en auant. 
quar cils bries le vous desfent. 
Et ou iras tu fet lancelot. 
Sire fet il iou irai outre ceste forest a vn chastel 
Dont iras tu chest chemin 
Xy fait lancelot. 
quar il ni a autre voie. 
voire fet cil 
quar il le me conuient faire. 
Or va seurement fait lancelot. 
quar iou te sieurrai. 
ha : sire fet li ualles pour dieu ni uenes mie. 
quar che seroit trop aperte folie, 
Dont ne vees vous 
quil a en ces lettres. pour lez lettres fait lancelot ne plus ne mains . 
quar iou nel lairoie en nulle maniere 
que iou ni alaisse. 
Lors regarde uers destre et uoit lermite 
qui auoit ouuert luis de la capele 
et voloit canter uespres 
et il slen vait cele part 
et le salue. 
Et li preudoms li rent son salut. 
si li demande 
qui il est. 
et il li dist 
quil est vns cheualiers errans. 
Et que ales vous querant fait li hermites. 
Iou vois 
querant fait lancelot. ¡. mien cousin 
qui a a non Iyonel. 
Et comment aues vous non fait li hermites. 
Sire fet il iai a non lancelot del lac. 
ENon dieu fet li hermites de vous ai iou oi autre fois parler. vous estes fait il li mieldres cheualiers del monde al tesmoing de maintes gens 
Si seroit moult grans damages 
se vous vous meties en lieu 
dont vous ne peussies issir. 
quar trop de gent y perdroient. 
Et pour chou vous loe iou 
que vous retornes tout le chefs almin 
que vous estes venus 
quar iou ne vous loeroie en nulle maniere 
que vous en ceste forest vous meissies. 
quar puis. ij. ans en ens cha y sont entre plus de. ii. cheualier. 
que tout me creanterent a lentrer. 
que se diex lor donnast escaper sans essoingne de prison ou de mort 
quil reuendroient par chi 
por aconter moi ce 
quil y auroient troue: 
mais nus de tous ceuls 
qui entre y sont nen reuint onques. 
Et por ce sai iou bien 
quil sont tout mort 
Et pour ce vous pri iou iou biaus sire 
qui estes orendroit comme pilers de cheualerie 
que vous ni entres mie. 
quar iou sai bien 
que iamais nen isteries. 
Or me dites fait lancelot 
et ces lettres 
qui chi sont escriptes. saues vous 
qui lez escript. 
Certes fait il nenil 
Et y ont elles este longement fet lancelot. Oil fait li preudoms plus de. vi. ans. 
Or vous commanc iou a dieu fait lancelot 
quar trop ai yci demore. 
Et ne feres vous mie fait li preudom ce 
que ie vous di . 
que voz laissies la uoie de ceste forest 
par dieu fait il ia por cose 
que iou voie encore. ne le lairai 
quar ce seroit trop grant recreandise 
que iou en isse por paour deuant 
que iou sache pourcoi 
Or vous dirai fait li hermites 
que vous feres puis 
quil est ensi 
que vous ne voles retorner. vous remandres anuit 
mais chaiens 
por ce 
quil est pres de nuit. 
quar se vous orendroit vous meties en ceste forest 
qui est grans et espesse. 
et il vous anuitera par auenture 
aincois que vous soies ales. ij. lieues. 
Si vous conuendra gesir desous vn arbre a la terre nue. 
Si naures 
que mangier ne vous ne vostre cheuaus 
qui aura asses auaine et fain se vous demores ci. 
Et cils ualles 
qui auec vous est sera a repos. 
dont il naura hui mes point se vous vous en ales. 
Puis quil vous plaist ce dist lancelot au preudome iou remandrai. 
Et si est il. j. poi trop tost. 
Lors descent de son cheual. 
et li ualles li tint lestrier. 
Et lancelot li dist 
quil remaigne o lui 
et quil li fera lendemain re compaignie a passer la forest. 
Et cil remest 
qui bien set 
quil ne porroit miex faire. 
Cele nuit fu lancelot aaisies 
et seruis de 
quamque li preudoms pot. 
quar il envoia son clerc a vn chastel 
qui estoit pres diluec pour achater poissson. 
Car ce dist li contes il estoit uendredis. 
Si mangierent a grant plente. 
Apres souper demanda lancelos au preudomme 
comment la forest auoit non. Sire fait il la gent de cest pais lapelent la forest perdue. 
quar il nest nus 
qui de lestre de laiens puist riens sauoir. 
ains est si perdus cils 
qui y entre 
con ne set puis de lui ne vent ne voie 
Par foy fait lancelot. 
cest grant merueille 
quant nus nen reuient 
si mest auis 
que cest la uoie sans retor. 
Et ia diex ne mait se iou laisseroie pour riens 
que iou ni alaisse aet 
que ie ne sace 
ou il remaignent tot. 
Or vous en consaut diex fet li preudoms. 
quar si mait diex onques mais nus ni ala de 
cui iou eusse aussi grant paour 
comme iai de vous 
si fu lancelot aaisies en lermitage du prodome 
et honores de quanque il pot. 
Et au matin quant il fu leues il oy messe del saint esperit 
que li preudoms li canta. 
Et quant elle fu dite 
si sarma 
et commanda le preudomme a dieu. 
Et li hermites prie a nostre seignor 
quil le maint a sauuete. 
Et lancelot se met en la forest. 
et li ualles auec lui 
Si li demande lancelot a 
qui il est. 
Et il dist 
quil est au roy pelles de la terre foraine 
qui lenvoie au duc de rohes en message Ensi onts cheualchie iusques a prime parmi lombre. 
Lors ont encontre vne damoisele 
qui portoit. j. braket entre sez bras. 
et lancelot auoit oste son heaume pour le caut 
qui ia ert leues. 
siauoit son viaire descouuert 
et salue la damoisele. 
Et elle ne li dist mot. 
Car elle le vit si bel 
que elle en fu toute esbahie, 
Si sarreste pour lui veoir. 
Et il sesmerueille 
porcoi elle le regarde ensi. 
Si li dist damoisele 
que vous en samble. 
Certes sire fait elle il me samble damages 
quant si biaus cors domme comme vous estes vait a sa mort. 
si mest auis 
que moult en fait diex a blasmer 
quant il vous ceste parte a amene. 
Car en plus perilleus lieu ne peussies vous pas aler. 
Or ne vous esmaies fait il ma damoisele tous les maus 
que vous penses ne nous auendront 
mie se dieu plaist. Diex le vous otroit fait elle. 
Car si mait diex fait elle iou uoldroie 
que vous eussies moult donor 
et que moult de bien vous auenist 
ors sen partent li vns de lautre. 
Et quant il sont. i. poi eslongie. li ualles li dist sire pour dieu 
quar crees consel. 
et aies pitsije de vous meismes. 
Si retornes. 
En aues vous oi ce 
que celle damoisele a dit. 
que vous ales a uostre mort. Malement en pesera ore a ceuls 
qui vous connoissent 
et qui vous sont carnel ami : 
quant a ceuls 
qui onques mais ne vous virent en poise 
et fait trop grant mal 
Pour dieu retornes tant 
comme vous en aues loisir. 
et iou retornerai pour lamour de vous tant 
que vous seres hors de la forest . 
Et il dist 
que ce ne feroit il en nulle maniere. 
mais taisent. 
Et li ualles dist 
quil nen parlera iamais puis quil voit 
que il li desplaist 
et que sez cuers y est atornes. 
Si ont tant ale 
quil vienent en vne trop bele praerie 
qui estoit deuant vne tour. 
et y auoit tendus iusques a trente paueillons lez plus biaus et lez plus riches 
que lancelot eust onques mais ueu a son escient . 
Et en mi lez paueillons auoit. iiij. grans pins. 
et estoit li vns contre lautre 
comme a la reonde. 
Et el mi lieu auoit vne caiere couuerte de samit uermeil. 
si estoit la caiere dyuoire 
Et dessus le samit auoit vne coronne dor grant et pesant. 
Et tout entour lez pins auoit cheualiers et dames. 
si estoit li vns armes 
et li autres desarmes 
et caroloient teuls y auoit 
qui auoient lez heaumes lacies autresi 
comme 
se ce fust fremaille. 
Et teuls y auoit 
qui caroloient en cotes et en mantiaus 
et tenoient damoiseles par lez mains. 
Et teuls y ot 
qui ne tenoifenlt ne dame ne damoisele. 
ains tenoient cheualiers dont il y auoit asses plus 
que de dames ne de damoiseles. 
Quant lancelot vint cele part 
et il vit lez caroles 
dont li pin estoient auironne. 
si sen esmeruelle moult et dist au uallet. moult a Shi bele compaignie de gent. 
Et moult sont ore enuoisie gent. 
par foy il ne moustrent mie 
que on ne puist passer parmi ceste forest hardiement. 
et dehe aie iou. 
se iou ne vois ueoir de 
coi il font si grant feste. 
ors se fiert es pauellons 
Et 
si tost 
comme il ot passe le premier dez paueil E lons 
si li est mues li corages. 
quar il nauoit deuant nul talent fors de faire cheualerie dassaut 
ou de mellee commencier. 
ore est ses talens a chou menez 
quil na talent fors de caroler. 
Si en oublie sa dame 
et sez compaignons 
et soi meismes 
quil ne li souuient de nullui. 
aincois descent de son cheual 
et le baille a garder au uallet 
si prent sa lance et son escu 
et le giete en voies 
et sen uait a la carole tous armes le heaume en la teste. 
Si prent le premiere damoisele 
que il encontre. 
et lors commence a canter et a ferir lun pie encontre lautre. 
Si senuoise 
et cante plus 
quil nauoit onques mais fait: 
Et en fait tant 
que li ualles qui lesgarde le tient pour fol 
Et il cantoifenlt vne cancon de la royne Genieure 
si cantoifenlt; 
tout en escoutois. si 
que li ualles nentendoit pas bien che 
quil disoient. 
Et nonpourquant tant en entendoit 
que la parole del cant en estoit teuz. voirement avons nous la plus bele royne dez altres : 
Quant li ualles ot grant piece atendu. 
si li anoie moult de chou 
quil y demeure tant 
quar il li ert auis 
quil pert sa iornee. 
Lors sen uait a lancelot 
et le prent par le pan del hauberc. 
et li dist. Sire uenes vous ent 
quar vous demores trop. 
Et il respont iou ne me mouerai 
ne por tois ne pour autrui. 
Et cil atent encore vn poi pour sauoir 
sil se remuera 
mes il nen fait nul samblant 
Et cil se tient por fol de ce 
quil a tant atendu. 
Et reuint a lancelot 
et le rapele vne autre fois. 
et li dist 
quil sen viegne. 
Et cil a 
qui il ne souient fors de ioie li respont voirementr fait il boin fest maintenir amors . 
et cestoit la canchonz 
quil disoient. 
Lors saperchoit bien li ualles 
que il est deceus et engignies par la carole. 
si commence a faire le greignour deul del monde. 
Si maudist leure 
quil vindrent onques cele part. 
quant li mieldres cheualiers del monde y est ensi pris par fol encantement. 
si en pleure et en fait trop grant duel. 
Et quant il voit 
quil ni porroit plus prendre. 
si sen entre en son chemin 
et laisse lancelot en tele maniere a la carole. 
Mais atant laisse ore li contes a parler de lancelot et del uallet. 
Et retorne a parler de monseignor ywain a OR dist li contes 
que quant mesire ywains ot seiorne. XV. iours a lermitage tant 
que il fu bien garis de sa plaie 
quil auoit eue. il. sen parti lies et ioians. 
si commanda les freres a dieu. 
et erra tout cel iour 
sans auenture trouer 
qui a conter face. 
Et lendemain aussi. 
et partout 
ou il uenoit demandoit il nouelles de lancelot del lac. 
mais onques ne troua en toute la semaine 
qui noueles len deist. 
Si erra en tel maniere. xV. iors 
Et tant 
que il li auint a vn lundi matin 
quil encontra. i . nain 
qui cheualchoit vn roncin trotier 
et faisoit moult grant duel. 
Et mesire ywains li demande 
sil set nulles noueles de lancelot. 
Enon dieu fait li nains oil de lui vous dirai iou bien nouelles 
se vous tant voles faire pour moi 
que vous vn mien brachet me feissies rendre 
que vne damoisele ma orendroit tolu a force. 
Et il li dist 
que il li moustrast la damoisele 
et il li rendra son brachet asseurs en soit. 
Et li nainz li creante 
que il li dira nouelles 
dont il deuera bien estre creus. 
Or me maine fait mesire ywains 
dont la ou la damoisele est de 
qui tu te plains. 
et iou te creans loiaument 
que iou ferai mon pooir de toi rendre ton brachet. 
Et cil dist 
quil ne demande plus. 
si sen retorne le chemin 
quil estoit uenus grant oirre 
et mesire ywain apres. Ant ont ale 
quil viennent en la ualee dun tertre. 
Et lors voient deuant euls vn cheualier arme 
et vne damoisele auec lui. 
Et li nains dist a monseignor ywain Sire uees la la damoisele 
qui mon brachet emporte 
que elle me toli par la seurte del cheualier 
qui est aueques lui. 
Or ua 
dont fait mescas clsire ywains 
si li oste dez mains malgre sien. 
Et se li cheualiers en parole ne ten chaut 
et nel redoute de riens. 
quar sil sen veult prendre a toi fie ten esmaie ia : 
quar iou ten garantirai bien 
Et li nains en est moult lies 
si vient a la damoisele 
et li oste le brachet dez mains si felenessement 
que pour. j. poi quil ne la abatue del cheual. 
Et quant cele voit 
que il lenporte 
si vient auant pour lui tolir. 
Et mesire ywains li dist damoisele ne le touchies 
quar il est en mon conduit 
et laissies le brachet 
quar il est siens 
si le doit miex auoir de vous 
quar a la soie cose naues vous droit encontre son gre. 
Lors saut auant li cheualiers 
qui la damoisele conduisoit. 
et volt tolir au nain le brachet. 
Et mesires ywainz li dist traies vous arriere sire Cheualiers 
que iou ne sofferoie mie 
que vous a lui mesissiez main. 
Non fait cil par sainte crois mar le deistes. 
or vous gardes de moi 
quar vous estes uenus a la bataille. 
et il respont 
que de chou ne li chaut 
Lors seslongent livns de lautre 
et metent lez escus deuant leur pis 
et alongent lor glaiues 
et puis brochent lor cheuaus 
et sentrefierent si durement 
que lor glaiues volent en pieces 
puis sentrehurtent des cors 
et dez escus si durement 
quil ni or celui qui nait le ceruel troble en la teste 
et sentreabatent dez cheuaus a terre si estordi 
quil ne seuent deuls prendre nul conroi. 
puis resaillent en pies au plus tost 
quil poent 
et traient lor espees trenchans 
et sentredonent grans copz la 
ou il sentrataignent 
et sentreblecent de 
quamquil pueent 
et se font Voler le sanc dez chars blanches et tendres. 
Et dura tant la bataille 
quil ni ot celui qui ne fust asses las et traueillies. 
mais mesire ywain est teuls atornes 
quil ne quide mie escaper sans mort. 
quar il a teuls. iij.» plaies 
dont li meindre est asses perilleuse:. 
et trueue celui 
qui a lui se combat si fort et si seur. 
quil ne quidoit mie 
que en nuls. vij. eust autant de proece 
comme il a en lui. 
Et bien connoist 
quil est en peril de mort. 
ou en auenture destre menes iusques a outrance. 
sil ne fait tant 
que il ait pais entreuls. ij. 
Et il se furent trait arriere 
quar longement auoit dure lor premiers assaus. 
Si regardoit li cheualiers sespee 
qui toute estoit rouge del sanc monseignor ywain 
si le commencha a terdre del pan de son hauberc. 
Lors laraisonne ywain premierement. 
et il li dist. Sire cheualiers. 
tant nous sommes combatu entre moi 
et vous 
quil ni a celui 
qui bien ne soit esprouues a lautre. 
Et vous saues bien 
que de ceste querele est li drois miens 
et li tors vostres. 
et pour ce me samble il bien 
que vous ceste bataille deussies laissier 
ains que pis vous en auenist 
quar daler encontre droit ne vous puet uenir se damages non 
et il dist 
que de la bataille laissier nest il mie encore conseillies. 
ne ne sera tant 
comme il puist tenir sespee. 
par mon chief fet mesire ywains donques sommes nous au recommencier 
quar mon droit ne voel iou mie laissier iusques a la mort 
Mais aincois que nous en facons plus vous pri iou 
que vous me dies vostre non. 
quar teuls porries vous estre 
que iou ne me combateroie mie volentiers a vous 
Et il dist. 
par foy Sire iou ai a non bohors li escillies. 
et sui cousins germains lancelot del lac 
Qant mesires ywains entent 
que ce est bohors 
si en ot moult grant ioie 
si giete son escu a terre 
et dist a bohort. 
ha : sire ie vous quit ceste bataille. 
si men tieng pour outre. 
Qui estes vous fait 
dont bohors 
qui me faites tele honor 
Et il se nomme maintenant. 
Et quant bohors oit 
que cest mesire ywains 
si li uait sespee rendre 
mais il ne le volt prendre en nulle maniere. 
Et lors deslacent lor heaumes 
et sentrefont trop grant ioie 
comme cil qui moult sentramoient. 
Si sassistrent sor lerbe uert 
et regarde li vns lautre sez plaies. 
Si demande mesire ywains noueles de lancelot. 
Et bohors li dist 
quil le laissa moult durement malade 
Si li conte 
comment il fu enuenimes et par 
quele ocoison. 
Enon dieu fet mesire ywain nous quidiemes bien a cort 
quil fust mors. 
Car la royne le nous auoit fait entendant. 
Et por sauoir ent la uerite sommes meut de la cort iusques a. X. cheualiers de la table roonde 
et auons tout iure sour sains 
que iames ne renterrons en la court deuant 
que nous en saurons uraies nouelles 
Enon dieu fait bohors il nest mie mors ains est tous garis au mien escient 
Lors saut auant li nains et dist a monseignor Ywain. Tant sachies bien sire ce dist li nains de lancelot 
quil est sains et haities Tne 
si na pas encore mie plus de. vi. iors 
que iou le vi a. j. tornoiement 
qui fu ferus deuant le castel de la charrete. dez cheualiers au roy baudemagu de Gorre et de ceuls del Royalme de norgales : 
Si le fist si bien a celle assamblee 
quil uainqui tout. 
et emporta le pris dune part 
et dautre. t 
pour chou que vous men crees de mieuls vous di iou 
quil porta vnes armes blances et. i .J escu tot blanc. 
et aida au roy baudemagu. si 
que tout cil de norgales furent tout uaincu 
Enon dieu fet mesire ywain tu en dis teuls noueles 
et teuls enseignes 
que len doit bien croire. 
si men porrai bien retorner 
quant moi plaira. 
quar bien mest auis 
que bien ai ma queste achieuee. 
puis que iou ai oi teuls noueles. 
Or me di nains ce dist bohors et de la cort ses tu nulle nouelle. 
Oil fait il 
quar li roys a fait crier par toute sa terre 
quil fera ferire vn tornoiement as octaules de la magdalaine es pres desous camaalot. 
Si envoie tous ses messages as barons de cest pais 
por chou 
que il y soient. 
Et iou meismes le vois nonchant a tous lez preudommes 
que iou connois 
quil y aillent. 
quar moult y aura grant gent. 
Diex doinst fet bohors 
que iou aie entre ci 
et la achieuee ma besoigne 
quar moult auroie grant ioie 
se iou pooie uenir a tamps au tornoiement. Longement ont parle ensamble. 
Tant que bohors dist a monseignor ywain. Sire iou vous commanch a dieu 
si men irai 
quar iou me hasteroie volentiers de ma besoigne metre a fin. 
pour sauoir 
se iou porroie uenir a tamps au tornoiement 
quar iou sai bien 
que me sires y sera 
se dieu plaist 
et le desfende de mort et de prison. 
Et pour lui ueoir y vol iou estre. Sire fait 
dont mesire ywains. 
puis que vous en voles aler. iou Vous commanc a dieu 
qui vous conseut en quel lieu 
que vous aillies. 
Et 
Rors sen part bohors entre lui et la damoisele pour qui il sestoit de cort partis. 
et mesire ywains remest illuec 
qui bien auoit mestier de mire 
quar il auoit asses perdu de sanc. 
si se reposerent entre lui et le nain iusques enuers nonne. 
Et quant li caus fu remes 
et li solaus abaissies 
si monte mesire ywains sour son cheual 
et se mist au chemin le petit pas tant 
quil sen viennent entre lui 
et le nain a vne blanche abbaye de nonnains. 
si descent et lez dames de lostel 
et li sergant li saillent a lencontre 
pour ce que malades lor samble 
si le desarment au plus doucement 
quil pueent 
et le metent couchier en vne cambre 
et font regarder ses plaies a vne dez dames fo de laiens 
qui asses sauoit del mestier. Cuant la dame ot ueues lez plaies ywain. 
et elle lez ot bien regardees. 
O si dist sire or ne vous esmaies mie 
quar vous naues garde de mort 
et que elle le renderoit tout sain ains vn mois. 
si remest mesire ywain laiens tant 
quil fu auques garis. 
Si sen part de laiens et commanda lez dames a dieu 
Et cheualcha toute la semaine entiere 
si 
comme auenture le menoit. tant quil vint en vne broces. 
Lors regarda deuant lui el chemin 
et voit vne vielle sor vn poure roncin 
qui trainoit dencoste li vn nain tout a pie par lez cheueus 
quil auoit grans. 
si le uait batant des Ipgaocl poins parmi les iex . 
et li nains uait criant aide aide 
et mesires ywain se haste daler pour Secorre le nain. 
Si dist a la vielle 
quant il lot atainte 
ha dame laissies le nain si feres que cortoise. 
Et elle se regarde 
et voit 
que cest vns cheualiers. 
Si li dist 
que pour luj ne le lairoit elle mie. Dame fet il ie voel 
que vous pour moi le laissies. 
Se vous fet elle volies fere pour moi ce 
que iou vous requerroie. iou len lairoie aler. 
Lors li respont mesire ywain. 
et li dist Dame fet il iou ferai pour vous tout ce 
que iou porrai se vous le quites. 
Le creantes vous ensi faielle 
comme loiaus cheualiers Oil fait il. 
Et elle le laisse erranment. 
puis dist a monsegnor ywain 
quil oste son heaume de sa teste. 
et il si fait 
Et elle le vit bel cheualier 
et bien fait de uis 
si li dist. biau sire Iou vous requier 
que vous me baisies vne fois 
et iou vous clamerai quite. 
Et il lae regarde 
si lae vit laide et si fronchie 
que nulle plus. 
Si se targe vn poi de respondre 
quar trop est esbahis de ce 
que elle li demande. 
Et elle li dist encore vne autre fois. Sire cheualiers 
sil onques ot loiaute en vous. 
si vous aquites vers moi. 
Lors respont mesire ywain tout corecies. 
ha : dame demandes moi vne autre cose. 
quar certes ceste ne feroie iou mie moults uolentiers. 
Non fait elle 
et estes vous dont si loiaus: . 
Et dehe aient tout li cheualier del monde pour lamour de vous. 
Et vous quant vous fustes onques cheualiers. 
Et certes iou ne quit mie 
que vous le soies. 
Ains estes vne ribaus espierres de gent 
qui estes en guise de cheualier pour estre desconnus. 
Et certes se vous fuissies cheualiers. vous ne me mentissies mie vostre foy. 
pour la vie perdre. 
Et lors li demande la uielle son non. 
Et il li dist 
quil a a non Ywains. 
et est fils au roy vrien. 
Certes fait elle vous mentes onques ne le fustes : 
quar mesires ywain ne fu onques menterres ne boiserres si comme vous estes. 
Et il dist vraiement 
quil est fils au roy vrien 
et cousins monseignor Gauuain 
Si mait diex fait elle 
dont men irai iou a la cort le roy artus 
si me clamerai de vous 
et conterai al roy vostre deslloiaute. 
Lors sen torne 
et fait samblant 
quele sen voelle aler a cort. 
Et mesire. ywain en est trop dolans. 
Si pense que miex li vaut il a baisier 
que a faire desloiaute. 
dont il soit mal renommes. 
Si le rapele 
et elle retorne 
et fait samblant 
que elle en soit moult lie. 
Si se traist pres de lui. 
et en ce quil le leol. c volt baisier. elle sareste 
et li dist biau sire atendes vn poi 
et il si fait moult volentiers : 
Or vous dirai fait elle vne autre chose 
que vous feres pour moi 
quar iou uoi bien 
que del baisier naues vous talent 
mais uees vous fait elle ces pauellons la. 
Si li moustre. ij. paueillons tendus en vne lande. 
Et il dist 
que il lez voit bien 
Se vous fait elle me volles baillier vn heaume 
et vne espee et abatre. i. escu 
qui est en lun de ces pauellons. iou vous clamerai quite. 
Et il dist 
que ce feroit il uolentiers. 
quel que len doie auenir. 
Ore en uenes dont fait elle. Ales deuant fet il et iou vous sieurrai. 
Ia pour dieu fait li nains frans cheualiers ne le crees mie 
quar chou est la plus desloiaus femme 
que vous iamais verres 
Si vous prie 
que vous aies pitie de ceuls de cest pais 
qui seront tout mis a destruction 
se vous faites ce 
que elle vous commande. 
Et certes pour pooir 
que vous aiies namenderies la dizime partie dez damages 
qui en uendront. 
Et vous meismes en morres. 
Et mesire ywains ne respont mot a ce 
que cil dist. 
Ains sen vait grant aleure apres celle 
qui lenmaine iusques as paueillons. 
Et quant il y sont uenu 
si entrerent el premier paueillon. 
si trueuent desor vn lit. i . healme moult riche 
et vne espee moult trenchant. 
Est che ce 
que vous me deistes fait mesire ywains. Sire fait elle iou ne vous demanch. riens plus. 
Et il li baille le heaume et lespee. 
et elle le prent 
Et il li demande 
sil est quites 
Nenil fait elle deuant ce 
que: vous aies cel escu abatu 
Si li moustre. 
et il poinst maintenant le cheual cele part 
et fiert lescu si durement 
quil labat en vn fontenile . 
Et quant il fu abatus. 
si li dist la vielle 
Or vous conuient il fait elle 
que vous prengnies cel escu : 
et 
que vous laissies le vostre : 
Car autrement diroit cils 
qui cils escus est 
que vous vous en series fuis. 
Lors prent mesire ywain lescu 
quil ot abatu 
et met ius le sien. 
Et la vielle prent le heaume et lespee 
et lez loie a la keue de son ronci 
et entraine le heaume 
et lespee parmi la boe et parmi lordure 
LOrs saillirent des pauellons iusques a . X. damoiseles. 
Et 
quant elles voient cele 
qui sen uait. et le cheualier qui emporte lescu 
quil auoit abatu . 
Si batent lor paumes 
et derompent lor cheueus 
et font les gregnor duel del monde 
et sescrient lasses caitiues tant avons mal garde ce 
que nous deuiemes garder. 
Et lors commencent a crier apres monseignor ywain. 
ha : sire cheualiers font elles 
qui lescu emportes. moult aues ore fait vn poure uasselage 
qui nous aues toutes honnies et desheritees 
et mises en dolerous seruage 
dont nous nisterons iamais a nul ior de cest monde . 
ha : sire maluaisement nous porries restorer la perte 
et le grant damage 
que cil de cest pais receueront 
por ce que vous aues fait. 
Et dautre part naues vous gaires fait de vostre preu. 
quar vous en morres comme las et chaitis. 
Et cil de cest pais en seront poure et escillie a tous iours 
mais ANsi se complaignoient lez damoiseles 
et crioient apres mesire ywain pour lescu 
queles li veoient emporter. 
Et quant mesires ywains entent lez complaintes 
que lez damoiseles faisoient. 
si en ot moult grant pitie. 
et se repent moult de chou 
quil a fait quar bien pense 
quil a mal ouure 
mes il ne set en coi. 
Si retorne 
et vient as damoiseles. 
Si lor dist 
quil amendera chou 
que il lor a mesfait. Sire fet li vne iamais ne lamenderes 
quar li forfais y est trop grans 
Si aues fait pechiet mortel 
quant vous lez puceles de cest pais 
qui riens ne vous auoient mesfait aues mises en dolor 
Et diex vous en doinst uostre deserte. 
Lors est mesires ywains tant dolans 
quil quide bien del sens issir. 
Si dist a celle 
qui a lui parloit. Damoisele par amours 
quar me dites de 
Coi iou vous ai tant mesfait. 
Certes fait elle vous le saures ains que vous ne quidies. 
Et tant vous di iou bien 
que vous en morres se vous ne vous enfuies. 
Et il dist 
quil ne se mouera ains atendra encore sauoir mon saucuns uendroit 
qui riens li deist. 
Et il regarde 
et voit 
que por chou ne laissent elles pas lor doel. 
Si li poise moult de ce 
que il a fait le commande ment a la uielle. 
si atent en tel maniere iusques uers uespres. 
Quant mesire ywain ot ensi atendu grant piece 
et il ne voit ames uenir 
si lache son heaume 
et monte sor son cheual 
et pense 
quil sen ira 
quar aueques lez damoiseles ne remandra il mie. 
Et quant il est montes 
si commanda lez damoiseles a dieu. 
Et elles ne li dient mot. 
Et quant il Sen est partis 
si li escrient toutes a vne vois. Sire cheualiers a male honte puissies aler. 
Lors commencent lor duel. 
Et il cheuauche tant 
quil vint a lentree dunes broces. 
et trueue vn hermitage 
qui estoit clos de moult haus fosses. 
si vint a la porte 
et y apele 
et vns clerz li oeure maintenant si entre ens 
et descent de son cheual 
et li hermites 
qui estoit hors issus 
et auoit dites ses heures rechoit son escu et son glaiue 
et puis li fait sez armes oster 
Si lenmaine en sa maison 
qui grans estoit et bele pour lez cheualiers errans herbergier 
qui par illuec passoient. 
si estoit li lieus apeles li hermilpat eltages as errans. 
vuant li mangiers fu appareillies 
si sassist 
mesire ywains en vn praiel. 
ou la table iert mise. 
Et quant il orent mangie. 
si demanda li hermites a monseignor ywain 
dont il estoit 
et de quel pais. 
Et il li dist 
que il estoit de la maison le roy artus. 
et compains de la table roonde 
et auoit non ywains li fils au roy vrien. 
Enon dieu sire fait li hermites 
dont sai ie bien 
qui : vous estes 
quar iou fui ia moult acointes de uostre pere. 
quant iou estoie cheualiers errans deuant le coronement le Roy artus 
et de la table roonde eusse iou este compains. 
mais iou ne vole pour. i. cheualier 
qui en estoit 
que iou haoie de mort. si 
que ie le gaitai tant 
que iou le mahaignai de lun des bras 
et li roys artus 
qui moult en fu corocies men desireta. 
mais or me dites 
se cil de la table roonde sont en tel maniere 
comme il estoient iadis. 
Et mesire ywain li demande 
comment il estoient adont. 
par foy fait il ce vous dirai iou bien. 
Lors li commence a dire en tel maniere. Sire fait il 
quant li Roys vterLpandragonz soloit sez cors tenir as hautes festes 
et li compaignon de la table roonde estoient assis au mangier. 
et li clers de laiens 
qui metoisenlt lez auentures en escript. ensi 
comme li preudomme les contoient a 
qui elles estoient auenues estoient adont tout appareilliet 
et aloient regardant par toutes lez tables. pour sauoir saucuns y fust assis 
qui neust plaie en mi le vis. 
quar a cel tamps estoit coustume 
que nus ni asseoit sil nestoit naures 
Si y ui vne auenture auenir 
qui moult dust estre chierement comparee. 
Et ce fu a vn noel. 
si tenoit li roys sa cort a cardoele 
qui moult amoit poures cheualiers. 
Et ensi comme li clerc aloient regardant lez tables 
si trouerent entre lez autres cheualiers. j. iouene cheualier preudomme de cors et hardi de cuer 
si nauoit sor lui plaie ne sans. 
Et quant il le virent 
si le moustrerent as autres 
Et cil dirent 
quil ni deuoit pas seoir 
puis quil ne pooit moustrer le signe de la table roonde 
si len firent leuer 
et aler hors. 
Quant li cheualiers voit 
que on lot ensi mis hors del siege 
si en ot moult grant duel si dist 
que pour faute de plaie nen seroit il mie ostes vne autre fois. 
Lors sen ala a son ostel 
et prist sez armes 
et puis retorna en la sale 
et prist vne pucele 
qui deuant le roy seruoit voiant tous ceuls de laiens 
et le mist sor son cheual. 
si lenporta ne nus ne fust si hardis 
pour auenture 
qui y auenist: 
se del cors le roi meismes ne fust 
qui se remuast deuant 
que lez tables fuissent leuees. 
La pucele auoit trois freres. 
qui tout estoient compaignon de la table roonde. 
qui natendirent mie tant que li autre eussent mangiet 
ains se leuerent de leur sieges 
et alerent querre lor armes. 
Et quant li roys vit 
quil orent chou fet 
si les fist oster de lescrit et dist 
que iames ne seroient a la table 
tant comme il uesquist. 
Et il sieuirent tant celui 
qui lor seur emportoit 
quil lataindrent a lentree dune forest. 
Si li corurent sus 
et il fu de grant proece 
et se desfendi tant 
quil lez ocist tous. iij. 
mais il rechut tant de plaies 
quil ne pot en auant aler ains chai de son cheual armes 
comme mors por le sanc 
quil auoit perdu. 
Et iou qui chi sui trespassoie par illuec armes sor mon cheual 
et men venoie de camparcorentin. 
Et quant iou ui le cheualier gesir a terre 
si alai cele part 
et le trouai tout couuert de sanc et son cheual mort deles lui. 
Et quant il me vit 
si me requist pour dieu 
que iou le montaisse deuant moi sor mon cheual 
si leny portaisse a la cort le roy 
et le meisse a la table roonde : 
Car se iou muir fait il iluec mame en sera plus a aise a tous lez iours del monde 
Et iou fis chou 
quil me commanda 
si lenportai a cardoel, 
Quant li roys vterpandragons vit le cheualier 
et il sot la proece 
que il auoit faite et le don 
quil demandoit. 
si dist 
quil lauoit bien deserui 
Si lassist en vn dez sieges de la table roonde. 
Et quant li parent a ceul 
quil auoit ocis virent le damage 
quil lor auoit fait 
si le voldrent ocirre. 
mais li roys dist 
quil lez destruiroit tous sil metoient en lui main. 
Si uesqui puis li cheualiers. ij. iors et demi a la table roonde 
Et cele auenture en vi iou auenir. 
Et pour ce demandoie iou. 
sil tenoit mes ceste costume. 
Et mesire ywains dist 
que nenil ains failli le ior 
que lancelot et Galehols 
et li preus hector dez mares devindrent compaignon de la table roonde Cil 
si assistrent sanz plaie auoir. 
pour ce quil norent pas requis le siege 
mais li roys lez en auoit pries. 
Si y misent vne autre coustume 
qui nest mie mains anieuse: 
que cele sdel deuant 
quar nus ni puet 
mais seoir a haute feste 
Sil ne iure sor sains auant. 
quil a conquis cheualiers en la semaine par proece darmes. 
Si mait diex fet li preudoms ceste costume est asses anieuse. 
Ases parlerent cele nuit de la cort. 
Et tant 
que mesire ywains li demande 
et dist Sire iai hui ci pres ueu en. j. val. ij. pauellons tendus deuant vn arbre 
ou il pendoit. j. escu blanc goute de noir. 
et dedens lun dez paueillons auoit dames 
qui menoient molt grant doel. 
Et saues vous fait il porcoi elles le menoient. 
Nenil voir fait li preudoms. 
Se aucuns na forfait a mauduit: le iaiant. 
Comment fait mesire ywains li forferoit on 
Ce vous dirai iou bien fait li prodoms. 
qui abatroit son escu 
que vous ueistes 
et emporteroit sespee et son heaume que lez damoiseles doiuent garder. il le tendroit a si grant forfait 
quil en essilleroit tout le pais: 
ENon dieu fet mesire ywain 
dont le puet il essillier 
quar iou ai lescu abatu: 
Lors li conte ou il trouua la vielle 
et li deuise tout chou 
quele li auoit commande. 
Et li dist 
comment il auoit fait. 
Et comment il sestoit partis dez damoiseles 
qui faisoient le duel. 
Et quant li preudoms lentent. 
si dist vous aues trop mal fait 
quar pour ce est Mauduis li iaians desprisonnes et escillera tout cest pais. 
et metra en seruage tous ceuls 
qui y sont. 
si comme il a autre foys fait 
Et que fera dont li sires de cest pais fet mesire ywains. Sire fait li preudoms il ni a nul autre seignor fors lui. 
Si vous dirai comment. Il fu au tans le roy vterpandragon 
quil nauoit en cest pais se iaians non 
qui conuersoient en ces fores et en ces montaignes 
et viuoient aussi 
comme bestes 
et ocioient tous ceus 
qui uenoient ceste part. 
Et quant li roys artus fu uenus a terre tenir et il oy parler de ces deables 
qui estoient si grant. 
si vint en cest pais a tout grant gent 
et lez ocist tous. 
Et 
quant il vint a lentree de ceste forest 
si troua en vne roche vne damoisele reposte 
qui iaiande estoit 
et tenoit entre sez bras vn petit enfant : 
qui sez fils estoit. 
Et elle estoit trop grant a merueille de son age 
et si nauoit mie plus de. XV . ans. 
Et quant li roys le uolt ocirre. 
si sailli auant vns cheualiers 
qui lonc tans lauoit serui. 
Et li demanda la damoisele. 
et li roys li donna 
et tout le pais 
et y laissa de sa gent a puepler la terre. 
Et li iouenenciaus 
qui fils estoit a la damoisele crut tous iours. 
si 
que quant il ot. Xiiij. ans il fu graindres 
que nuls homs de cest pais. 
Quant li enfes ot. XV. ans 
si le fist sez parastres cheualier 
Et il fu de tel force 
quil ne trouoit cheualier arme 
quil ne trossast sour son col aussi legierement 
comme il feist vn enfant. j. iour se coroucha sez parastres a lui 
si le feri 
et cil locist maintenant 
Et quant la mere vit chou 
si corut sus a son fil 
et il traist lespee 
si ocists sa mere. 
Et quant cil de cest pais virent chou 
si li firent homage 
pour estre plus asseur. 
Et quant il fu au dessus deuls si les mist tous en seruage 
et prendroit lez damoiseles a force. 
Et 
quant aucuns en parloit 
Si les ocioit 
et metoit a mort. Grant piece demena tel vie en cest pais. 
et sen fuissent la gent ale en vn estrange pais 
Se ne fust vne auenture 
qui y auint ore a vn an. 
Si vous dirai 
quele. Il cheuauchoit vn iour parmi ceste forest. tant 
que il encontra une bele dame 
et auec lui cheualchoit vns cheualiers 
qui espousee lauoit 
si se mella au iaiant. 
Et li iaians lot tantost ocis. 
puis prist la dame et lenmena en. i. castel 
que len apela le castel del tertre. 
si le fist descendre 
et lonnora moult. Tant quil le requist damors. 
et elle dist 
que elle ne lameroit ia tant 
comme il fust si crueus. 
Et il dist 
que quil en eust fait cha en arriere. il samenderoit dore en auant. 
Et elle li demanda 
comment elle le creroit. 
Iou le vous iurerai fait il sour sains . 
Si uous me uolez fiancer 
que iamais a femme ne a homme de cest pais ne mesferez 
ne de cest chastel fait elle nisteres se ce nest pour uostre honte uengier. 
Et lors adont ferai iou ce 
que vous voldres 
et il li fiancha erranment 
et li iura sour sains. 
ENsi remest li iaians el chastel. par tel maniere 
que onques puis nen Lissi 
Et quant il ot este ensi demi an 
si li anuia moult. 
si quist art et engien 
comment il eust ocoison dissir hors. 
si fist pendre cel escu 
que vous ueistes a cel arbre 
et fist aporter son heaume et sespee en cel pauellon 
que vous ueistes 
et pensa 
que se li escus estoit abatus par nul cheualier. 
quil sen porroit adont bien issir 
sans lui pariurer 
Quant cil del pais uirent 
quil auoit ce fait. 
si y misent. xij. damoiseles qui desfendoient as cheualiers erans 
quil ne touchaissent a ces choses. 
Et chestoient celes 
que vous ueistes faire le duel. 
Or sera li iaians deliures. ne ne trouera homme 
quil nochie. 
si fremeront ore li cheualier lor chastiaus 
et se tenront si coi 
que ia ne se remoueront. 
ore 
aues oy porcoi ches damoiseles pleurent. 
et quel mal il en auendra en cest pais. 
Et mesire ywain li dist 
que de ceuls del pais li poise. 
quar il ni ont pas deserui 
que maus leur en deust auenir 
ne tant ne quant. 
Cele nuit fu mesire ywain asses a aise. 
et au matin oi messe puis prist sez armes 
Et quant il fu montes li preudomz le regarda 
et uoit lescu au iaiant 
quil ot mis a son col. 
ha sire fait il pour dieu laissies cel escu 
quar se vous lemportes vous ne troueres ia homme de cest pais 
quil ne vous face anui a son pooir. 
Et il dist 
que ia autre de cestui ne portera. 
Atant sen part de chies lermite. 
et cheuauche tant 
quil vint a lentree dune forest. 
Lors encontre. ij. damoiseles 
dont lune portoit vn brachet. 
Et 
quant elles voient le blanc escu goute de noir 
si ont tel paour 
que elles laissent le brachet cheoir 
et tornent en fuies. 
Et il point apres 
et en ataint lune 
et le prent au frain. 
Et li dist damoisele 
pourcoi aues vous si grant paour Sire font elles 
pour cel escu 
que vous aues abatu. 
Et quant iou vous vi ore uenir. 
Iou quidai 
que vous fuissies li sires de cest pais. 
Et ne vous esmaies mie fait il 
quar vous naues garde. Sire font O elles non de vous. 
Atant sen part mesire ywains. 
si sen uait tout le chemin 
et laisse lez damoiseles et cheualce iusques apres miedi. 
Et lors vint en vne bele ualee 
ou il auoit vne bele fontaine desous deuz ormes. 
Et il sen uait cele part 
et y trueue. ij. damoiseles et. j. escuier 
qui mangoient a la fontaine venoison et pastes de cheureil. Il les salue. 
Et elles se lieuent encontre lui 
et li rendent son salut. 
et li prient 
quil descende 
et quil mangut auec euls. 
Et il descent 
et oste son heaume 
et puis sassiet auec elles et mangue de lor uiande. 
Et quant il orent auques mangiet : 
Si dist li vne dez damsoiseles a monseignor ywain : Sire uees vous ce 
que voi. 
Lors li moustre vn cheualier 
qui uenoit uers euls 
Quant li cheualiers aprocha des damoiseles 
et il fu auques pres de y elles 
Si dirent a monseignor ywain. Sire prendes vostre heaume y le metes en vostre chief 
quar cils cheualiers uient a vous 
Et se vous estes armes vous en seres plus asseur. 
Et il lace maintenant son heaume et li cheualiers vient iusques a eus 
Et quant il voit monseignor vwain, 
Si li dist. lerres porcoi aues vous destruit cest pais. 
qui aues le deable desprisone de 
qui nous auiemes pais. 
Et puis que vous len aues gete. il est drois 
que vous en mores. 
Lors laisse corre uers lui. 
Et mesire ywains saut sor son cheual. 
et laisse corre au cheualier 
si sentreportent a terre. 
mais il resaillent moult tost en pies. 
si metent mains as espees. 
et sentrefierent si durement. 
quil en font le sanc saillir de lor chars apres lez cops dez espees. 
Si dura tant la mellee 
quil ni ot celui 
qui ne soit las et traueillies 
tant ont donne de cops et rechus. 
Et tant se sont mene 
que li cheualiers nel pot plus soffrir. 
Ains cria merci et tent sespee. 
Et mesire ywains le rechoit. 
Et si li dist. Il te conuient fiancier ta foy. 
que tu feras ma volente. 
Et il li fiance. 
Et lors remetent cascuns lor espees el fuerre. 
et mesire ywains demande as damoiseles 
quil fera de cest cheualier. 
Et elles dient 
quil en face sa volente. 
yorS dist mesire ywains au cheualier. 
Or te dirai fet il 
que tu feras. Tu ten iras au chastel del tertre 
et se tu trueues le iaiant illueques 
si li di 
que ywains li fils au roy vrien li mande 
quil a son escu abatu en despit de lui 
et ne soit pas si vilains 
que a ceuls del pais sen prenge. 
ancois sen viegne combatre a moi sil ose. 
Et cil dist a monseignor ywain. voles vous 
que iou aille la. 
Oil fait il. 
Enon dieu fait cil. or queres autre 
qui y voist. 
quar iou ni yroie pour toute la terre au roy artus. Par foy fet mesire ywains. 
ou tu iras. 
ou iou tocirrai. 
Et cil dist 
quil veult miex 
quil locie 
quil y aille 
Et mesires ywains fait samblant 
quil li voelle la teste colper. 
Et quant cil uoit chou 
si redoute la mort. 
Si dist 
quil y ueult miex aler 
que morir orendroit. 
mais se len mi fait chose 
que len ne mi doie faire. la honte en iert vostre 
et li damages miens. va fait il seurement. 
quar tu ni auras garde. 
mais auant que tu y uoises voel iou sauoir ton non. 
Et cil dist 
quil a a non triadan del plaissiet. 
A tant sen part de monseignour ywain. 
et vint au castel del tertre. 
Et quant il y vint 
si pooit bien estre pres de uespres. 
quar il auoit ale le petit pas 
comme cil qui molt estoit mesaaisies 
quar tant auoit perdu de sanc 
que trop estoit affebloies. 
Si descendi au degre 
et sen vint par deuant le iaiant 
qui ne sauoit encore mie 
que s sez escus estoit abatus. 
quar nus ne li osoit dire. 
Et nonpourquant cil del pais 
quidoient bien 
quil le seust. 
Et quant triadan vint deuant lui 
si li dist Sire a vous menvoie ywainz le fils au roy vriien. 
et si vous mande 
que el despit de vous a vostre escu abatu. 
Et se vous a autrui vous emprendes 
que a lui. il vous mande 
que ce seroit recreandise. 
mais se vous la honte voles uengier si ales apres lui 
si en orres noueles par vostre escu meisme 
que il emporte. 
Quant li iaians oit lorguel 
que mesire ywain li mande 
si en est tant dolans 
que il en quide bien del sens issir 
si ne li respont nul mot de une grant piece. 
Et 
quant il pot parler si dist. Triadan ou laissas tu celui. 
qui tant ma mesfet. 
Et cil li dist 
quil le laissa a la basse fontaine. 
Or te part: iou fait li iaians vn gieu. Iou ne tocirrai mie 
ains te ferai uiure en tel maniere 
que cil 
qui cha tenvoia. en aura reproce. 
ou tu perdras le poing por mon escu 
quil emporte. 
ou le pie ore eslis lequel 
que tu veus quar sans lun nen pues tu escaper e 
dant triadan voit 
quil est venus au mahaing. ou a la mort 
si en fu 
Et toutes voies essaia il se il le porroit par proiere vaintre. 
mais ce moult dolans. 
si li crie merci. 
mais ce ne li vaut nulle riens, ne li valut riens. 
Car li iaians demande sespee. 
Et on li aporte. 
et il la trait del fuerre 
si dist a triadan 
que sil ne tent le point 
que il li copera la teste 
Et quant triadan voit 
que faire li couuient. 
si met sa main sour vn tronc 
et li iaians y fiert si li cope le poing 
Et cil se pasme de langoisse et de la dolour 
quil sent. 
Et quant il reuint de pasmisons 
si dist au iaiant. Sire 
comme vous aues fet grant crualte de chou 
que vous maues ensi honni et Sans raison. Diex me laist encore tant viure 
que mes cuers en soit esclaries 
LOrs sen part de laiens si angoisseus 
que nus plus. 
Et li iaians demande sez armes. 
et dist 
que iames ne finera derrer apres celui 
qui la honte li a faite. 
Ne iamais ne sera a aise deuant ce 
quil en soit uengies. 
Cil de laiens font son commandement. 
si li aportent bones armes et riches. 
Et quant il fu armes. 
si li amainent vn destrier fort et isnel 
qui ert plus noirz 
que meure. 
Et il monte erranment sus. 
et pent a son arcon deuant vne hace trenchant 
et vne mace de fer plommee fort et pesant. 
Et espee trenchant. 
Quant li iaians est ensi atornes si 
que riens ne li faut 
si sen part de la montaigne 
et sen uait tel oirre 
quil samble 
que ce soit foudres en son uenir. 
Lors trueue vn pauellon tendu deiouste la uoie. 
et il y est uenus 
et y fiert tant 
quil labat a terre. 
si y trueue. j. cheualier et vne damoisele 
qui se dormoient en. i. lit. il trait lespee. 
si lor cope ambes. ij lez testes. 
et puis les pent a larcon de sa sele. 
et lez lie li vne a lautre par lez cheueus 
si sen torne maintenant cele part 
ou il quide 
que sez escus puist estre. 
Et quant il y est uenus 
et il ne le trueue. 
qui lors li ueist lez iex ouurir et rooiller et lez dens estraindre 
et la teste croller. de grant cuer fust 
sil nen deust paour auoir a ce 
quil estoit grans et noirs. 
et entalentes de mal faire. 
Lors trait lespee 
et se fiert es paueillons et commence cordes a trenchier Let a abatre par terre 
quamquil ataint. 
mais il en avient si bien. 
que il ni troua ne homme ne femme 
Et quant il ni trueue nullui 
quil peust occirre. 
si sareste autresi 
comme li lyons fet 
quant il a lez bissez ochises. 
et il ne trueue mes a 
qui il se puisse prendre 
ne moustrer son fier corage. 
Apres reparda larbre 
ou sez escus pendoit 
qui li ramentoit son mautalent 
dont il ne sera ia uengies si 
comme il dist deuant 
quil ait ocis cellui 
qui ceste honte li a fete. 
LOrs sachemine cele part 
ou il le quide trouuer 
et sen uait autresi forsenes comme celui 
qui grant corage auoit. 
Lors a tant ale 
que la nuis le SOusprent a lentree dune forest 
et puis regarde tot entour lui 
pour sauoir 
se il ueist ne chastel ne maison 
ou il peust herbergier. 
mais il ne voit 
que. i. seul pauellon en vne ualee. 
Et estoit auques loing de lui. Il sen torne cele part autresi 
comme se deables le chassaissent. 
Et quant il y est uenus si descent 
et entre dedens. 
si trueue. ij. damoiseles et. ij. iouenes cheualiers 
qui manioient sor lerbe fresce. 
Et quant il se regardent 
si voient malduit le grant iaiant uenir si grant aleure 
comme il pot del cheual traire. 
si le connoissent bien. 
Si sont si durement esbahi 
quil ne se seuent consellier 
quar il quident bien estre mort Il descent de son cheual 
et ne lor dist onques mot. 
ains osta le frain a son destrier 
et le laisse aler 
quel part 
quil veult 
Et il auoit moult grant talent de mangier. si sassist 
auec els ne il ni ot onques celui 
qui li deist mot. 
Et quant il ot assez mangiet. 
si vint a son cheual 
et monte sus 
et se fiert el paueillon si durement 
quil le fist a terre uerser. 
et labati sour ceuls 
qui encore se seoient au souper 
puis traist lespee 
et ocist lez. ij. cheualiers et lez. ij. damoiseles. 
puis sen rit del mal 
quil ot fait. 
Et sen part diluec. 
Et il estoit ia nuis obscure. 
Si cheuaucha la ou il quida trouer gent. 
si abat tout chou 
quil trueue en sa uoie. 
si ocist cheualiers et dames et damoiseles 
et nen a nient plus de merchi 
comme il eust de chiensa 
ANsi oirra li iaians tote la nuit. 
et ne finoit de tuer tous cheuls 
que il ataint. 
Et quant ce vint auques pres del iour. 
si sendormi dales A vne fontaine 
qui sourdoit au pie dune ualee 
Et mesire vwain 
qui se fu partis dez damoiseles 
qui lauoient retenu a la fontaine por mangier auec elles. ot cheualchie tout le ior iusques a la nuit. 
et lors vint en vne maresciere. 
si voit deuant lui vne tour. 
si uait cele part pour herbergier. 
quar il en iert bien tans. 
Quant mesire ywain vint la 
si trouua le pont leue si apela tant 
que vns ualles vint a lui 
qui lapelle 
et li demande 
quil veult. 
Et il dist 
quil est vns cheualiers errans et 
quil a moult grant mestier dostel. 
et li ualles li dist 
quil atende tant 
quil ait a son seignor parle. 
Lors vint a son seignor 
si li conte tout ensi 
comme mesire ywain li ot dit. 
Et li sires li dist 
quil le fera uolentiers 
se ce nest li desloiaus cheualiers 
qui a mis chest pais a destruction 
Par foy fet li ualles. il porte vn escu blanc goute de noir. 
ha » fet li sires cest il. 
Lors court a sez armes. 
et fait armer. j. sien o fil iouene cheualier. 
Et dist 
que ia diex ne li ait 
sil ne uenge le pais del desloial 
qui ensi lez a honnis. 
Et quant il fu armes et sez fils. 
si fist aualer le pont. 
et dist a monseignor ywain. 
Dans cheualiers voles vous estre herbserglies. Sire fait il oil sil vous plaist. 
Et vous le seres fet il en tel maniere 
que ia ne vous en loeres. 
quar vous nen poes escaper sans mort. ou sans prison. en guerredon de ce 
que vous aues mis le pais a destruction. 
Lors li cueurent sus les espees traites. 
Et il se desfent au miex 
quil puet. 
comme cils qui asses ot en soi proece et hardement. 
si se cueure de son escu . 
et lor donne grans cops la 
ou il lez puet ataindre. 
et tant fait 
que il lez grieue plus 
que il lui. 
si sueffre longement 
et nen ot de riens le Prèur 
et tant 
que a fine force lez fait reculer sour le pont 
qui estoit deseure le fosse. 
Et lors sabandonne plus et plus vers le pere 
qui plus li auoit fait danoi. si hauce lespee 
por ferir le desour son heaume 
et cil qui ne lose atendre trait a lui son frain 
et li cheuaus chiet el fosse a tout le cheualier. 
Et mesire ywains laisse corre uers le fil 
si le fiert si durement parmi son heaume. 
quil le fait voler del cheual a terre. 
Quant mesire ywains se voit ensi deliure des. ij 
qui assailli lauoient 
si en est moult lies. 
quar asses estoit et las et traueillies. 
si sen torne atant et pense 
que aillours li conuient il querre ostel. 
quar illuec nest il mie bien assenes. 
Si sen uait la nuit a. ilj. reches de. iij. cheualiers. ne Onques ni ot celuj 
qui le uolsist herbergier. 
Lors se traist pres dune fontaine 
qui pres dilluec estoit. 
Si descent et oste son heaume 
et deschaint sespee 
et met ius son escu. 
et se couche sour lerbe desous vn petit cherisier. 
si sendormi maintenant a chou 
quil ert las et traueillies. 
que del combatre 
que del cheualchier 
quil auoit le iour fet. 
Au matin quant il sesueila 
si oit ce li est auis friente de cheual. 
Et lors regarde deuant lui. 
et uoit uenir malduit le iaiant 
qui uenoit tot belement le pas 
pour ce quil ne feist trop grant friente. 
Et nepourquant fesoit il greignor escrois 
que ne feissent. XXX. cheualier arme. 
quar il depecoit deuant lui tout le petit bois 
et aloit maudissant dieu 
et iurant 
quant il ne trouoit celui 
qui son escu li auoit abatu. 
Et 
quant mesire ywains le voit uenir 
si le connoist bien a la grandor. 
Car cest li plus grans cheualiers 
quil eust onques mais veu. 
Si li escrie de loins 
pour ce 
quil ne veult mie 
quil sen alast 
ha sire cheualiers fet il atendes moi 
quar iou sui cil 
qui vous queres 
Et li iaians ne lentendi mie 
quar il estoit trop eslongies. 
et sen uait si grant aleure 
comme se il alast le deable cachant. 
Et mesire ywains 
quil nel perdra point sil puet. vient a son cheual 
si monte. 
et sieut le iaiant tout le chemin. 
Si a tant cheualchiet. 
quil vint a lissue dune forest. 
Et lors vit deuant soi vn petit castel 
qui estoit apeles li castiaus del trespas: 
Et quant il sen vint pres. 
si y voit iusques a. V. cheualiers 
qui auoient lor lances alongies 
et dient uees chi chelui 
qui a mis ceuls de cest pais a destruction. 
Si li escrient 
et li laissent corre tout ensamble 
et le fierent. si 
quil le portent a terre. 
si li ont son cheual ocis. 
et lui naure en. ij. lieus. 
si le prendent a force, si li esracent le healme de la teste. 
si dient 
quil locirront sil ne se rent. 
Et il ot si grant angoisse 
quil ne lor pot mot dire. 
Et il le font desarmer 
et le metent en prison desouz la tour. 
Et dient 
quil le garderont tant que malduit viegne cele part 
si li bailleront a Mudur. malfaire sa volente de la honte 
quil li ot fete 
ANsi est mis mesires ywain en prison au chastel del trespas. 
Si demora laiens. ij. iors 
que onques nus ne le regarda. 
Mais au tiere ior auint 
que la dame del castel lala ueoir. 
et parla a lui parmi vne fenestre de fer 
qui ouroit deuers le garding. 
Si li demanda 
qui il iert. 
et comment il auoit non. 
Et il respont 
que il est de la maison le roi artu 
et a a non ywains. 
et fu fils au roy vriien. 
voire sire fet elle. 
Il me poise moult 
que vous estes ore! en ceste prison. 
quar iou ne quit mie 
que vous em puissiez escaper sans mort. ou sans mahaing. 
quar trop vous heent cil de cest pais. 
Et cil dist 
que molt li em poise. 
mais il ne le puet amender. 
si esgardera 
quil voldront faire de lui 
quar il est ore en lor merci ce li samble. 
Lors li dist la dame sire li roys vriens uostre peres fist iadis moult de biens a mon pere le conte del trespas. 
si le vous guerredonneroie volentiers se iou pooie. 
Car au preudomme ne les puis iou mie rendre. 
Et pour ce biau sire vous prie iou. 
que vous vous reconfortes le plus 
que vous poes et si ne vous esmaies mie por nulle chose 
que nus vous die. 
quar bien sachies 
que iou ne sofferoie en nulle maniere del monde 
que vous en eussies 
ne honte ne damage de uostre cors. 
Car trop seroie de maluaise orine se iou soffroie 
que vous eussies vilonnie et iou vous en peusse desfendre. 
Si VOus di se dieu plaist 
que iou vous en geterai tot hors de ceste prison. 
se iou quidoie 
que cil de chaiens vous volsissent nul mal faire. 
Et mesire ywains 
qui moult le tint a grant cortoisie len mercie moult durement. 
Et 
si li prie pour lamour et pour lacointance 
que ses sires ot iadis au roy vrien si 
comme elle dist. 
que le plus hastieument 
que elle porra elle voelle penser de lui . 
Si vous iur loiaument 
que se iou estoie en ma deliure poeste 
que vous me poes prendre comme vostre cheualier. 
et elle len mercie moult. 
Mais atant se taist 
ore li contes a parler de lui 
et de monseignor ywain. 
Si retorne a parler de bohort le cousin lancelot del lac. 
qui sen uait auec la damoisele 
por faire secors a la dame de galuoie 