OR dit li contes que tant demora lanc̃. la ou la uielle le
mena: quil ot passe .ii. semainnes. et lors se santi sains
et haitiez et desirrans de porter armez. la soit ce quil ne
fust mie encore bien garis.
Si li anuioit li repos car il auoit trop ieu. Il se
parti de laiens et les comenda a dieu. La uielle
li ot quis armes bones. et fors et un escu tout nuef
blanc. comme noif. Si aquieut sa uoie auec la uielle. et quant il ont cheuauchie iusqua misdi si ataingnent une puce le a lantree dune forest qui
cheuauchoit tote seule et pansoit mout durement.
Lanc̃. la salue et ele lui. Damoisele fait il uos
me semblez correcie et Ie sauroie uolentiers locoison de uostre corrous. et uolentiers i metroie tout
le bon conseil que ie i porroie mestre. Sire fait
ele il na home el monde fors dieu qui conseil i peist mestre que de ce dont Ie sui correcie sont .l.
.m. autre correcie. Ne se nest mie chose ou ie perde seulement. mais tuit li poure bome del monde
et tuit li riche de la grant bretaingne. Damoisele fait lanc̃. Ie uos pri que uos le me dites de coi
cest et puis que tous li mondes le cet los le me poez
bien dire. Sire fait ele Ie le uos dirai. Si me merueil que uos nel sauez que tous li mondes le set
ce mest auis. Il est uoirs fait ele que mes corrous est de .ii. choses . dune moie seror que uns
cheualiers prist auant ier. a force. et por la mor au
plus preudome dou monde qui men uaniast ce il
fust uiz. Mais il est mors si uos dirai por qoi et comment
gel sai. uoirs fu que quant li cheualiers et prise ma suer a force. ne randre ne la me uoloit que ie alai a la cort le Roi
artu clamer moi de ceste chose. et quant ie i fui uenue
si ne trouai qui me respondist Que tuit faisoient
duel. quant Ie ui ce si fui mout esbahie. si proiai .i. escuier qui me deist por qoi il faisoien tel duel. et il dist que
cestoit por lancelot. del lac qui mors estoit. Si ui que ie
ni faissoie riens. si men parti atant. mout dolente de
la mort au bon cheualier dont tous li mondes aura soffraite. car ia mais cheualiers naura tel duel ne tel pite de
poure gent. ne de poures damoiseles com il auoit. Si sui
ce traie por ce que ie naurai qui droit me face del tort
que on ma fait Il men queist bien uangence et tele
que ien fusse lie tote ma uie. et cest la chose por quoi
iai hui tant plore. Et puis li conte comment la roinee la fame au roi artu : estoit deshaitie si que on ni atandoit fors
leure. si que li rois est mornes et pansis et tuit li baron
de la cort esbahi.
Quant lanc̃. entant que la roine est malade:
Si est tant dolens que a painnes le uos porroit nus
conter. et ce il poist retorner a cort sans correcier celi en cui besongne il est entrez : il retornast por la
roine mettre a aise. Que bien panse que cele maladie:
uent et qu ele nest malade ce por li non. Lors li dit damoisele ce uos .i. mien mesaige uoliez faire : Ie uos
rendroie uostre suer del cheualier qui la tient a tort. Et ele
dit qu il nestsdi estranges lieus ou ele nalast par conuenant
que il sa suer li deliurast. Dites moi fait il quel part
li cheualiers est et Ie irai. Par foi fait ele il maint pres de ci. Alez
dont fat il et Ie uos sieurai Lors ist la damoisele hors del
grant chemin. et entre en .i. petit sentier a destre.et lanc.
et la uielle uont apres. Et tant qu il ont ale la montance de
deus lieues englesches Si regardent deuant eus et uoient
une petite ualee ou il auoit une petite maison. Lors
apele la dammoisele lanc̃. et li dit sire en cele tor La troueres ma seror. se uos i uolez aler. et le cheualier dont ie uos
ai conte. uos uenres fait il o moi et ia me monteres. et naiez garde que ie la uos randrai ce iai sante. et ele dit quele a grant paour del cheualier et lanc̃. laseure et li dit Si maist diex ie uos garentirai encontre tous seus qui riens uos
demanderont. Or uenez seurement
LOrs dist la damoisele Sire donc irai ge auecques
uous. Ainsis sen uont parlant iuques a la porte.
Si uindrent et botent tant a luis que len lor oure. Si en
entrent ens tout a cheual et lont en la salle qui par terre
estoit Si trueuent le cheualier de laiens blecie et malade des plaies que len li ot faites. et la damoisele
se seoit en une couche.
quant Lanc̃. uint laiens si regarde la damoisele
pour cui il estoit uenus. Damoisele fait il a la
damoisele qui laiens lauoit amene : La quele est uostre
suers. Sire fuit ele ueez la la. et ele li moustre et il la
prent par la main si latant a sa serour. et dist damoisele
tenez uostre suer. et lemmenez la ou uos plaira. que uos
ne troueres home si hardi que por li t arest tant com ie
soie o uous. Sire fait ele grans merci et ie ne uos demant plus fors que uos la me conduisiez a sauuete que bien
uos estes aquites de ce que uos mauiez promis. Alez
fait il seurement que ie uos conduirai la ou uos uorois.
Lors prent la damoisele et la monte deuant lui. Et quant
Li cheualiers uoit quil prant la damoisele et la monte deuant
Lui ; Celi que tant aimme si en est mout dolens. et de ce quil
ne se puet leuer. que cil fut en son pooir il ne len
menast mie sans contredit. Lors dit a lanc̃. Sire cheualiers
uos me faites tort. quant uos enmenez ensi mamie
Si ni auez droit. Sachez se ie fusse sains ne len
menisies mie ainsi. et se ie puis uenir en lieu uos ne feistes
onques chose dont uos uos repantissiez autant Sire fait
Lanceloz uos preistes la damoisele a tort . et ie lai prisse a droit. et ce ie uos fas uilenie si lamendes. et enqueres uostre droit ce uos poez. Si maist diex fut il si ferai ge.
Lors se partent de laiens. et quant il sont eslongnie lanc̃.
dit a la damoisele qu il portoit Damoisele qui naura aindi cel cheualier. Sire fait ele ce uos dirai ge bien. quant il mot
prise a force et il men amenoit si ploroie mout durement.
Si auint que nos encontrames .ii. cheualiers de cest pais a cui
il prist pitie de moi. Si ce meslerent a lui et li fisrent
ses plaies dont il gist. Mais il se desfandi si durement
quil les aocit Puis memmena si naures comme il estoit la
ou uous me trouastes. et. quant il fu dessendus il fu si malades quil cuida morir si se fist couchier a grant besoing
Si ne dit puis gaires mot fors tant quil parla ore a uos qnent il uit que uos men meniez. si onc̃ est ore bien uenu conqus ne me fist chose qui me despleust. et quant sa
Suers loi si en fu tant lie com nule plus.
Tant ont ale quil uindrent a lantree dun bochier
Si trouerent une maison haute et close de herdeis et de fosses par fons par entor. Les puceles dessendent
qnent eles fuostret pres si dirent a lanc̃. quil dessandi
Mais il dit que non fera. Car trop a aler. Sire font
eles si feres si uos desjuneres un pou car nos sauons bien que uous ne meniastes hui. et il descent
et la uielle autresi. et quant il orent mengie et beu.
Lañc. dit a la pucele qu il ost au matin encontree. Damoisele fait il ai ge fait ce que ie uos promis. sire fait ele
oil dieu merci et la uostre. Or uos pri ge donc fait il por
uostre preu. et por le seruisse que ie uos ai fait que uos alliez
a la cort le Roi artu. et dites a la Roine et a thos seus que
uus i trouerez que lanc̃. nest mie mors ains est tous sains
et tous haitiez. et si porres dire que uos maniastes auec
.I. cheualier qui auoit mangie auec lui et geut en .i. lit
SIre fait ele ie nen serai mie creue ce ie nen sui plus
certainne. Ie uos di fait il qu il est tous sains et tous
haitiez et que ie maniai ersoir. auecques lui et bien en
poez asseurer madame li roine. En non dieu fait ele
dont ne puis ie mie fallir a estre riche. quant ie aurai conte ceste nouelle : a cort. Car li rois me donra ou chastel ou cite se ie li puis conter ansois. que autres li cont
et il dit que ce li plait mout. Atant sen part lanc̃.
Si est montes et prent congie. et sen ua entre lui et la uielle et errant tant quiͥl uinrent en une blanche abeie de
nonains. Et la damoisele part de sa mamie si tost
con lanc̃. sen fu partis. et aquieut son chemin uers kamaalot. tote lie et tote Ioians. Si fait tant quele i uient
Landemain a eure de uespres. Li rois nestoit pas en
la salle a celle eure ains estoit en .I. prael desous la
tour a grant compaingnie de ses barons. Atant descent
la damoisel et baille a garder son cheual a .i. garson. puis demanda le roi et la roine. et lan li dist que li rois estoit en son prael et la roine en sa chambre. et ele ua la
ou ele cuide trouer la roine qui mout estoit dolente de
Lañc. dont ele ne sauoit nouelles
quant la damoisele quenut la roine si sagenoille deuant li. et li dit dame ie uos aport nouelles
de lanc̃. qu il est sains et haitiez. et quant la roine entant
ceste parole si tressaut tote de ioie. Si li demande bele amie comment le sauez uus. Lors li commance a dire comment li cheualiers. qui sa suer ot deliuree li auoit creante. quil
auoit la nuit beut et mengie et geut auecques lui.
et la roine demande la damoisele cele auoit ueu le cheualier
desarme. Dame fait ele oil il mania auant ier en
nostre hostel et de quel fason estoit il fait ele. Dame fait ele il est uns des plus biax cheualiers del monde si
est .I. pou brunez. Si len dist tant que la roine cest
bien que cest lanc̃. Lors ot la roine mout grant ioie.
Lors acole la damoisele et li dist certes damoisele bien
uenistes ceste part. Car onques damoisele ne
Fist si grant Ioie a monsignor Le roy com uos ferois
si tost com il orra ses nouelles. et por dieu uenes tost a lui
car il me targe que il saiche ses nouelles.
LOrs len mainne la roine deuant le roi et li fait dire ce quele li auoit dit. et quant li rois lentant si en
fu mout Ioians. et dit oiant tous ses barons damoisele uos mauez fait si lie de la nouelle que uos mauez aportee;
qui ie nen porroie pas dire la moitre de la ioie que ien
ai. Si uos en doing en guerredon celui de mes chastias que
miex uos plaira. et ele li chiet au piez si len baise le soł
et ele li demande le chastel de wingefi por ce que nee en estoit. et li rois li done et len reuest. Lors commancent par
laiens de faire Ioie li un et li autre. Mais sor tous et sor
totes est la roine lie et ioians. et garie de sa maladie
Si amande de ior en ior et enbellit et rit et ioue auec les
cheualiers. et prie dieu quil gart de mescheance celui por
cui ele a tant sosfert mal. mais atant laisse li contes
a parler de li et retorne a parler de lancelot del lac.
OR dit li contes que quant lanc̃ ce fu partis de
la blanche abeie la ou il ot geu. et quil
ot la damoisele enuoie a cort. quil
cheuaucha lies et ioians por les nouelles qu il ot enuoiet a sa dame la Roine
que bien pansoit quele en seroit lie et Ioians. Si demanda a la roine uielle ou ele uoloit aler et mener lui
et sire fait ele ia non saurez deuant que uos i uanrois.
et il en laisse atant la parole ester. Si ont tant cheuauchie quil uindrent en une praerie grant et plaisant et il faissoit grant chaut. Si ont troue une fontainne desous lonbre dun cicamor. bele et clere ou
il seoit .i. cheualiers et .ii. damoiseles qui orrent estandue
une blanche touoille sor lerbe uert. et manioient illuec tui troiz mout enuoisiement. et quant il uoient
lanc̃. si se lieuent encontre lui et dirent que bien soit
il uenus si le font dessandre por mangier. quant lanc.
ot oste son hiaume si leue ses mains et sasiet. et il
ot eut chaut si fu uermex a merueilles. et fu de
totes biautes si garnis: que nus ne peust estre si
biax. et por la biaute de lui le commansa a resgarder
une des damoseles qui estoit suer au cheualier et il estoit
encor pucele. Si estoit si bele de cors et de fason qan
tout le pais nauoit si bele. ne cheualier si poissant en
tout le pais qui uolentiers ne la preist por la biaute de li cele uosist : Mais ele nauoit talant de prandre nul. Si nauoit onques aime par amors. Nonques
nauoit ueu roi ne conte ne cheualier quelle uosist amer
Et ele regarde Lanc̃. tout ades tant comme il menia.
Si uoit la boche quil a uermelle si en a tel enuie quele ne set quele puisse dire. que onques mais a son
escient ne uit si bele. Si resgarde ses yels qui resamblent .ii. esmeraudes cleres et si uoit son front poli.
et sa cheueleure bele et crespe et sore dont li cheueul
sanbloient dor. Et uoit en lui tant de biaute que ne
cuidoit mie quen paradis eust nul plus bel angle.Maintenant la fiert si amors de son dart el cuer: que
le tressaut tote.
Et li cheualiers qui estoit ses freres la regarde si la
uoit si pale et si amortie: quil sesmerueille toz
Si li demande que ele a. et ele dist quele est malade
mais ele garira bien se dieu plait. Et lanc̃. qui ot eu
chaut de cheuauchier resgarde la fontainne si la
uoit si bele quil len prent grant talant de boire. Lors
prant une cope dor qui deuant lui estoit. si lemplit
tote de la fontainne si la boit yote plainne. Il troua
liaue froide et bone. Si li fu auis a ce quil ot eu grant
chaut. Si en but tant por ce que il cuida bien faire que
ansois quil se partist de la table fu si malades que il cuida bien morir sans confeffion auoir. Si se pame de
la grant angoisse qu il ot au cuer. et gist grant piece en
pamissons. autresi com cil fust mors. Et quant il pot
parler si dit. ha: madame or muir ie ci sans uous.
mout me sanblast bone euree ceste mors ce ie morisse
entre uos bras. Lors cestant de langoisse qu il cent. Si li toblent li oil en la teste si iut en pasmisons. et la uielle lesgarde si le uoit si estroit quele cuide quil doie morir. Si commance a crier. Sainte marie aie morra dont
ci li mieudre cheualiers del monde. ha: dame fait li cheualiers
qui est il donques dites le nos. ferai fait ele cest messires lanc̃ del lac li mieudres cheualiers del monde por dieu
metes i conseil se uos sauez car ie cuit que ceste fontainne dont il a beu est enuenimee. et ce il moroit
en cest point tous li mondes ne me garentiroit que ie
ne morisse. et iamais la parte de lui ne ceroit restoree se il moroit en tel maniere . Si comme il parloient
ainsi si uoient uenir hors de la fontainne deus coulueures grans et hideuses et longues qui saloient entrechassant. et quant eles ce sont grant piece entrechacies: si rentrent en la fontainne li une apres lautre.
HA: fait la uielle or poez ueoir que par ses .ii. bestes
est la fontainne enuenimee. dont cis gentis hons
est mors. et lors commance a faire trop grant duel. et ce rebrait comme forcenee. Et li cheualiers apele sa seror. bele suer
Laires uos dont cest cheualier ainsi morir par uostre
defaute. Ia sauez uos plus de la force des erbes que
fame qui soit el monde et anuenimement doster entor home. ne fame ne cuit ie pas quil ait si saichant
en tout le siecle. En non dieu onques mais ne ui
ge si lente daidier a gentil home com uos iestes ore. par
dieu sire fait ele Iai este si esbahie que ie ne cuidoie
mie que mes sens li eult mester. mais puis que ie uoi
que besoins en est uenus. ge ferai uolentiers mon pooir de lui aidier. Atant sen ua par la praerie cuelant erbes teles comme ele cuide qui doient aidier a uenin. Puis reuient arier et les tribe au pon de lespee
et met auec triacle et li oure la boche et li met dedens
et il en boit i pou. si comme il pot. et il estoit ia si enfles
que ses ianbes nestoient mie mains grosces dun home
parmi les flans. Et quant lanc̃. ot beu ce que la damoisele li ot done: Si comance a enfler plus et plus tant
quil deuent ausi gros comme uns thonnias. et la damoisele uint a son frere si li dit Sire ales uos en tost
et reuenes tost pongnant. si aportes de robe tan com uos en
trouerois en ma chambre. Si coucherons ci cest cheualier et
le lairons reposer une piece. Car qui orendroit len
porteroit ie cuit quil le conanroit a morir. et li cheualiers
saut sor son cheual. et la damoisele li prie de tost raien̾.
LOrs se met a la uoie et sen ua tant comme il puet
de cheual traire Si ne demeure gaires qu il fist
aporter de robe uaire chargie .i. roncin. Et aporte
en sa main une fiole que la damoisele li ot fit aporter. Et quant il fu reuenus arriere si trueue lanc̃ tel
atorne quil ne uoit gouste car ia estoit li uenins sormontes si quil auoit le uiaire enfle. et la damoisele fait faire .I. lit puis i couchent lanc̃. quele
lauoit fait desarmer si tost comme il commansa a enfler
quant il fu cuchiez si geste sor lui tote la robe que
illuec estoit. Puis comanda a aporter .i. pauillon
Si le fait tandre desor lui por le chaut que mal ne
li face. et lors demande li cheualiers a sa seror ce li cheualiers
porra garir. Si maist diex fait ele ie ne uos en aseur
pas. Car iai paor que cis uenins ne li soit sor le
cuer. Mais dont uos di ge bien que ce diex done qu il
en doie eschaper sains et haitiez : Onques cheualiers neschapa de tel sans morir. Et encor ferra il mains
biax cox de lance a laide de dieu et a larance que
ie i metrai uolentiers. Ensi demeurent deuant
Lui iuques pres de uespres. Et cele lauoit si couert pour suer an angoisse. que por la grant
destrece quil souffroit Li estoit auis que plus le
destrangnoit la sueurs que ne faisoit li uenins.
Mais il nauoit tant de poissance quil se poist remuer ne dire mot
Tant fu Lanc̃ celui Ior destrois quil sanbloit
miex estre mors que uis. Car tote langoisse que
hons pooit souffrir souffroit il mais onques ne
fu si atains quil ne pansast tous Iors plus a sa dame
que a lui. Car il sauoit bien que la si tost la roine
ne sauroit sa mort: que ele morroit tantost apres
lui et cestoit la chose dont il estoit plus dolens. En
tel dolor et en tel destresce et en tel angoisse fu lanc̃.
tote la nuit que onques ne se torna ne ne dit mot
ne ne fu descouers. Ains sua touiors si durement que
cestoit merueille. Ne onques ciz leans ne coucherent tot le ior ne tote la nuit. ains furent deuant
lui que la damoisele ne uoloit mie quil se remuast
par aucune auanture. A landemain entor midi ce comansa lanc̃. a plaindre.et dit. Ha: diex ceste grans
chalors mocit. Sire fait la damoisele sousfrir a
uos couient iuqu a demain que uos ceres sains et haitiez ce dieu plait. Et il sen tait atant que plus nen
parole. et la damoisele dit a son frere. Sire se ciz cheualiers
pooit garir: ne deueroit il estre miens des ore
mas. Certes oil fait cil. Car se il en eschape nos
sauons bien que uos lauees gari. par foi fait cele ie
uos aseur quil sera dedens .xu. iors ausi sains et
ausi haitiez comme il fu onques plus se diex me done sante. et lors sont plus lie quil nestoient deuant.
Si font mestre la table et mengerent. Et quant ont
mangie si sendorment que petit auoient dormi la
nuit deuant
LAndemain entor prime parla lanc̃. et dit.
Damoisele uos mociez qui tant me faites souffrir ceste chalor. uoire sire fait ele ce uos en plangniez beneois soit or diex qui le pooir uos en done
car par mon chief il na encor gaires que ie ne cuidoie mie que ia mais issit mot de uostre bouche.
Et lors oste .ii. coutespointes qui sor lui estoient
et .ii. couretoirs gris. Si trueue desenfle le uis
et les mambres. Mais il li est si auenu quil ne li est qu il
ne li est cuers remes sor lui. ne ongles en piez ne
en mains. ne cheuel en teste que tuit ne soit chaoit. mais il ce sent auques aligie de son mal.
Si commande a prandre ses cheueus et mestre en une boite diuoire et bien garder. Car il les uodroi
enuoier a sa dame La Roine por ce quele croie miex
ceste auanture. et il font uolentiers son comandement
Lors le fist la damoise .i. pou mengier. et en tant come il meniut le regarde mout uolentiers. Car tant
li plait a ueoir quele ne cuide mie quele en fust saoulee en .I. an Si sen tient a fole et se blasme mout en son
cuer. et se claimme lasse chaitiue por qoi le regar ie si
uolentiers. Por ce quil est si biax. et sa biautes que me uo
quant ce miex ne men est. Si fait fait ele il me uaut
car li regars enporte a mon cuer une esperance si bone que de lespoir seulement fuse ie riche se ie ne cuidasse estre trop deseue. Mais nos ueons trop souent
que les choses ne uendront si comme on les espoire por
ce ne moie afier en lesperance que tel bien me fait
ENsi despute la pucele a soi meismes et opose et tel
pont tout parla. tant que lanc̃ ot mangie tot
par loisir. Et lors commande a porter .i. lit. et il font
Son commandement et ele i couche lanc̃. tout errant
et le cueure legierement por la chalor qui grans estoit
que mal ne li face. puis est deuant lui tant que
le cuide que il dorme. et quant ele a grant piece este
deuant lui quele cuide que il dorme: si fait tous les
autres partir de laiens. Car ele ne uossist en nulle
maniere que nus lesuillast par auanture. Lors saciet deuant lañc. et comance a panser. Et quant ele a grant piece
pance si dist en guisse de fame correcie. Sire mar
ui uostre biaute por cui relanguis si que ie nen porrai eschaper fors que par la mort. Ne Ia force derbes ne de
pierre ne mi aideront. et se le puet len tenir a grant merueille. Car ie cuit ce ge bien uoloie encor ne me porroie ie repantir ne oster mon cuer. Mais li pansers
seulement mest si delitables et si plaisans que plus
ameroie la mort que ne feroie une autre uie. Et
non por quant ge me merueil mout dont ciz pansers est
uenus. Car onques nauoie ame par amors. si men auoient requis maint haut home que ie ne dangnoie
escouter. et or ains si durement que ie nen puis mon
cuer oster que ie ains miex a morir que oster
Lan. Onques mais namma damoisele en tel
maniere. et non por quant biax sire dous
qui ci gises. Ie uous. ai tant serui que ie ne croi
pas que uos me uossisiez ueer uostre amor ce ie la uos requeroie ansois que ie en morisse ce ie a ce en
estoie uenue. mais ia se dieu plait ni uandrai.
Car ie prandrai millor conseil. et si ni beerai iamais
ains uos lairai. Car ie sai bien que uos ne me dangneriez amer si poure damoisele com ie sui. Ensi dit
La damoisele si aimme orrandroit lanc̃. et ore en est
hors. si fait orendroit mate chiere et puis lie si ce
lieue et aciet. et puis regarde celui por cui amor ele
ne set pranre conroi de lui. Car ele laimme ou ele
ueille ou non. Si est mout dolante et mout correcie si
maudit leure que ciz pansez li uint dont ele ce
tient si por fole.
Tant a este la damoisele deuant lanc̃. quil
sesueille. et il se regarde si uoit quele pleure mout tanrement. Si en est si dolent quil tressaut
tous de corrous. et dit ques ce damoisele qui fu si
hardis qui deuant moi uos ossa correcier Sire fait
ele ne uos chaut de sauoir ce. Car ie ne me plaing de
nelui. ne nus ne ma fait mal fors mes cuers. qui na
mie quanqu il li plairoit. et il en laise la parole atant
Mais mout est dolens de ce qu il la uoit correcie. Et ele
essue ses yelz si fait plus bele chiere quele pot. et
Lors entra laiens li cheualiers qui estoit freres. a la damoise. Si demande a lanc̃. comment il li est. et il dit bien
dieu merci et la soie quil cera par tans garis si comme
il cuide. Endementieres quil parloient ensi uindrent a luis del pauillon dui cheualier. arme. et menoient auec eus une damoisele. si demanderent ce on
les porroit en huitmais herbregier. Car bien en est
tans. et li cheualiers saut auant et lor dit que bien soient il
uenu. car il ceront bien herbregie ce il estoient plus.
Si fait aportes .i. pauillon si le fait tandre desous
.ii. cycamors ce i ceront li dui cheualier et la damoisele. quant
il furent desdendu et desarme. et il furent assis por
reposer li ostes lor demande dont il sont. et il dient
quil sont de la maison le roi artu. et que ales uos querant fait li ostes. Nous querons font il monsignor lanc̃ del lac. Et quant li ostes lentant si ne lor uost
pas ensangnier. Pour ce quil ne ce set ce lanc̃ uodra
a eus parler. Car en nulle maniere ne uodroit faire chose qui li pesist a son essiant. Lors uient a lui
ou il gissoit si li dit. Sire il a saient .ii. cheualiers de la maison le roi artu qui uos uont querant si comme il dient Si parleroient uolentiers a uous cil uos plaisoit. et il
uos siuoient suens. Or me dites que gen face ou del
celer ou del laissier. Or demandes qui il sont fait lanc̃.
et le me reuenez dire. Car tel porroient il estre que
ie ne uodroie en nulle maniere que il me ueissent
en tel point. Li ostes reuient a eus et lor demande
qui il sont et comment il ont non. et li uns dit quil a
non behort et li autres Lyonnel. et Lors reuient
Li ostes a lanc̃. Si li dit. Et quant lanc̃ entant que ce
sont ciz cousin: si a trop grant Ioie. et dit biax sire diex or sui ge garis. Si prie a son oste quil les face uenir auant. que ce sont fait il li dui home
el monde que ie plus ain. Atant les amainne auant li cheualiers. et lanc̃ les salue si tost comme il les
uoit uenir. et quant cil le quenoissent si ont si grant
Ioie que nus ne le sauroit deuiser. Si lacolent et
baissent mais mout sont espoante quant il le uoient
Si deshaitie. si li demandent cil en porra garir.
et il dit que oil bien ce dieu plait. si lor conte lauenture comment ele estoit auenue par li aue qui esttoit enuenimee. Si qua pou quil nauoit este mors
et mors fust il sans faille ce ne fust la damoisele qui lauoit garde de lenuenimement. Et quant il
lentandent si recommancent et sangnier de ceste auanture
Car de tele nauoient il onques mais oi parler.
Et de la cort fait lanc̃. sauez nule nouelle. Sire
fait behors bien a .u. Iors que nos laissames le roi
et ses compangnons mout correciez por uos. Car il cuidoient
uraiement que uos fussiez mors. et tote la gent en est
si torblee quil ni a celui qui ot Ioie mener nes rire
LOrs resgarde entor lui por ce qu il ne uoloit mie que
nus lescoutast. et quant il uoit quil na laiens
que eus trois: si dist behors a lanc̃. Sire madame
La roine sueffre por uos si grant angoisse et si grant mal que
trop. Lors li conte bebors quel uie ele mainne et comment
ele est acouchie. au lit del duel quele en a. et li content
le duel quele fist quant il se partirent de li. Puis li baille lannel quele li ot bailiet por lui bailler si tost comme
il le uerroit. Et li dit ce quele li mande. Lors prant lanc̃.
lennel et le regarde et bien quenoist que cest il. Si comance a plorer trop durement et dit. ha: biax amis behors
cestui comandement ne porroie ie faire ce ie lauoie
iure. Car ie sui si malades que ie ne porroie en nule
maniere cheuauchier. et si tost que serai garis: si
me couandra il aler en la besongne ceste damoisele
au ie sui meus. Si uos couandra que uos ou lioniax ailliez. a cort et contes a madame tout mon estre et tote
ceste auanture. Car ele uos croira miex que nul autre.
Et por ce quele en soit plus certainne li porterois uos les cheueus de ma teste que ie ai fai en une boiste estoier por
li enuoier. Sire fait behors ie ni porroie pas aler
car ie sui meus por une damoisele dont li rois me pria
que ie li menasse sa besongne a chief a mon pooir
Mais Lyonniax mes freres i porra bien aler qui encor na nule besongne enprinse. et lanc̃ len prie mout
et il dit quil ira puis quil le uet. Cele nuit furent bins
serui que li cheualiers les aisa a son pooir. A landemain
par matin prist behors et lyonnias congie a lanc̃. Car il
dirrent qu il ne porroient plus demorer. mais ansois
que behors fust montes si li dit.
SIre ie uos ai plus mesfait que uos ne cuidiez. En
quoi fait lanc̃. uos souanroit il ia del cheualier qui
deuant uos en uot mener la roine. et uos iostastes a lui si
labatires. Oil fait lanc̃. Sire fait ail ce fui ie qui mener len uoloie. et a cui uos iostates. bien sachiez uos ie
ne uos conoissoie mie. et de tant comme gen fis uos cri ge merci
Qu es ce fait lanc̃ fustes uos donc ce. En non dieu trop
feistes grant outrage quant a si haute dame meistes
la main. Si eussiez bien deserui a perdre la uie. Si uous
desfan que uos la mais ne faites tel outrage. Car ce
Ie lauoie seu uos ceriez mes anemis mortex. et il dit
quil li couenoit a fauire. et li conte comment il lauoit acreance. Puis li dit que ia mais ne le fera ne ne sera
de riens outre sa uolente. Atant se part behors de
laiens et le commande a dieu. et sen ua aidier la damoisele qu il enmainne la dame de galuoie. et lionniax
les conuoie une piece. et puis sen retorna. a lanc̃. et
qnent lanc̃. le uoit si li dit quil li couient aler a cort.
por sa dame conforter. Lors fait ataindre la boiste ou
cil cheueil sont. Si li baille et li prie que si tost comme il
uanra a cort quii retort a lui por ueoir comment il sera
amendes. Lors prant lyonniax la boite et la met
en son sainc. puis demande ses armes. et quant il fu armez
Si monte en son cheual. si ce part de lanc̃. et erre
tant par ses Iornees qu il est uenus a cort a eure de prime
EN celui ior estoit li rois ales en riuiere. et
la roine estoit uenue del moustier. et se seoit
a une des fenestres par deuers les loges. et regardoit enmi la cort. et quant ele uoit lyonel si le quenoit as armes. et ele a trop grant Ioie. Car ele set bien
quil aporte nouelles de celui quele naimme mie mains
de li. Atant uient en ses chambres et fait hors issir
totes ses damoiseles. Car ele wet estre laiens priueement. et quant lyonniax fu descendus si demande ou li
Rois est. et cil de laiens dient qu il est alez ou bois a grant
compangnie de gent. et ou porrai ge fait il trouer la
roine. par foi fout il ele est orandroit entree en ses
chambres. Et il torne cele part. et entre ens tous armes fors de son hiaume. et la ou il uoit la roine Si
La salue de par Lanc̃. Et quant ele lentant si li cort
les bras au col. et li dit. ha. Lyonnel biax dous amis
bien soiez uos uenus et comment le fait ore uostre sires Dame fait il bien dieu merci. selonc les auantures qui
li sont auenues puis que uos ne le ueistes. comment fait
ele nest il dont sains et haitiez Dame fait il nanil
mie si bien com ie uodroie. Par foi fait la roine uos me
dites merueilles. Car il na encore gaires cune damoisele uint saiens. qui nos dit qu il estoit tous
Sains et tous haitiez. si a puis este malades fait
ele. Dame fait il uoire durement si qu a pou qu il na este
mors. et si uos dirai bien comment. Lors li conte comment
il auoit este enuenimes. et par auanture et comment il fu
enfles. Si quil cuida bien morir sans confession.et
mors fust il sans faille ce ne fust une damoisele
qui de lui ce prist garde. et tant sen entremist qu il fu
garis del uenin.
Qnent la roine entant ceste nouelle si ne puet
mot dire dune grant piece. Dame fait lyonniax encor me merueil ie plus dune autre chose.
Car tous li cuirs li est cheus et les ongles des piez et
des mains. et tuit li cheueil de sa teste. et lors ce recommance a sangnier. et cis li redit encore. Dame por ce
que uos me creussiez miex que ce soit uerites apor ie
ses cheueus en une boiste diuoire: uoire fait
ele: Ia diex ne maist com ie ne uos en sai millor gre
que ce uos meussiez done .C. mars dor. Atant se
fait lionniax desarmer. et quant il est en pure cors
Si met la boite fors de son sainc. et la baille la roine
et li dit. Dame ueci la boite que messires uos enuoie
et ele lueure maintenant et quant ele uoit les cheueus
Si les comance a baisier. et a mestre a sa boche et a faire autrerel fesle com ce fust uns saintuaires. Tout le
Ior demora lyonniax auec la roine .et quant ce uint
deuant deuant soper si uint laiens uns escuiers qui
dit a la roine que li rois ne uandroit mais hui. Car
il est remes en bois si ne uoloit mie que uos fussiez de
lui en doute. et por ce uos mande il que uos soier lie et Ioieuse. et que uos tenez ausi grant cort comme ce il meismes
i estoit. et la roine li respont que si feroit ele. Lors
dit la roine a Lionnel. Biax amis quel conseil me
donres uous. de qoi fait il. Certes fait ele ai tel desirrier de lui ueoir. conques tel talant non de rien. si
cuit bien que ie morrai ce ge nel uoi par tans. Car ie
le uodroie ueoir en tel maniere ce ie pooie que
li baron ne messires li rois ne le seussent par foi
fait il Ie uous ensangnerai bien comment il uanra
a uous si que nus nel saura for que nos priueement.
Dites le donc fait ele car ie le ferai a uostre los. Par
foi fait lyonniax li miex que ie i uoie ce est que uos diois a monsignor le roi quil face crier .i. tornoiement aus otaues de la mazelainne. Si asanbleront li cheualier de totes pars. et li poure et li riche. et
quant il ceront assanble et li tornoiemens sera planniers: nos uandrons en tel maniere entre moi
et monsignor lanc̃. que nus ne nous i quenoistra.
Et ainsi le porrez auoir et ueoir. et pour ce que lan
sen aparsoiue encor mains uos p̾ ge que dedens cest
terme ne dies a nul ame que uos en aiez rien oi. par
foi fait ele si ferai Ie.
ANsi sacordent tuit a une parole et seiornent
et gabent tote la nuit. et landemain reuint li
rois del bois et quant la roine le uit si li ua a lencontre
et li dit que bine fust il uenus. et il li rent son salut.
Et lors descent et ua oir messe. Apres disner quant les napes furent ostees uint la roine au roi si li dit
Sire il me poise mout de monsignor .G. et de ses compangnons quil ne seuent les nouelles de lanc̃.
qui auant ier nos fuostret aportees par la damoisele.
par dieu fait li rois ie le uodroie quil le seussent. Ie
uos dirai fait ele que uos ferez. Il a grant piece que
en cest pais not nul tornoiement si en feres .i.
crier as otaues de la madaglainne. si soit ferus es
pres de kamaalot. et ie sai uraiement ce lanc̃ en
oit parler il i uanra. et ausi feront tuit li autre compangnon qui en la queste sont entre. et li rois
dist que cest bien a faire. Car ausi se diex li aist en
auoit grant talant. Lors enuoie li rois par tout son
pais et fait sauoir la nouelle del tornoiement. et
a quel terme il sera et aquel lieu. et la roine reuient
a lyonnel si li dit. Or uos en poes aler quant uos plairai. Car iai bien fait quanque uos me deistes. et salues moi uostre signor de tant  de salus comme lan porroit
panser de cuer. et li dites quil ne lait en nulle maniere quil ne uangne. et il dit que cest mesaige fera il bien. Si que ie nen deuerai estres̶ blamez.
LOrs print ses armes et se part de laiens. si sai
saigement que nus nel quenut. et si tost comme
il uint la ou lanc̃ gissoit. si auoit desous les sycamors .ii. pauillons. quant lionniax fu descendus et il ot ostees ses armes. Si uint deuant lanc̃.
et le troua encor assez malade. et li demande comment Il li est. et il dist quil ne garit mie bien. Car la pucele fait il est malade qui de moi se prenoit garde Si quelle ne leua del lit .iiii. iors a. et por ce me
me il maluaisement. Sire fait Lyonnias se poisse
moi mout durement. Mais puis quamender ne le puis
a souffrir le me couuient. et atandre la merci et la uolente nostre signor. Lors li conte lyonniax ce que
La roine li mande. et le tornoiement qui est cries as huitaines de la S̶i̶t̶ madaglainne. Ou il couient a fine
force que il soit. Car por lui ueoir seulement la
fait la roine crier. parmi le pais. E diex por qoi
fait lanc̃. Ia ore fait madame. Ia sui ie encor si
malades. et li termes est si pres. quil ni a pas plus
dun mois. Certes iai mout grant paour que ie ni puise
estre ne a tans uenir. mesmemant por la besongne ceste dame quil me couient mener a chief
Ains que ie puisse retorner. Lors se comance lanc̃.
a plaindre et a doloser. et lionniax uient a la damoisele qui gissoit en lautre pauillon. et quant ele le uoit
uenir si cuide que ce soit lanc̃. Car il le resambloit
miex que nul autre home. et ce il ne fust .i. pou
mandres de lui a painnes queneust on len lun de lautre
Et quant ele le uoit si comance a plorer trop durement
et il li demande comment ele le fait. Et cele qui tant
est souprisse damors quele ne sot que dire dit quele sen mi̶uert. Si men poise plus por autrui que por moi
Car en ma mort perdra li mieudres cheualiers del monde.
que ie randisse sain et haitie se ie uesquisse longuement.
Damoisele fait lioniax comment uos auint cis max.
Sire fait ele ie ne le dirai ne a uous ne a autre.
mais totesuoies dite a uostre signor qu il socist por
sa biaute et autrui que mar fust il onques si biax.
Lors comance a faire trop grant duel et dit
tout bellement. Si que nus ne lentant Lasse mar
ui sa biaute que tant couoite. mais lionniax entent
bien ceste parole et bien sot quele uoloit dire. ne
onques ne fist sanblant qu il leust oie. ains dit qu il
li dira ce quele li ot commande. et quant il sen uet aler
ele le rapele. et li dit. Biax sire dites a uostre signor
qu il morra dedens .uiii. iours cil ne prent autre conroi de lui. et se cera mout grans pichiez et mout grans
damages ce il par sa defaute ce laisse morir en tel
maniere. lors sen ua lyonniax deuant lanc̃. et
Saciet deuant lui et li demande comment il li est.
Par foi fait il ie sui mout malades. si me senble
que ie ne fas ce enpirier non. et si estoie ie assez
Garis quant la damoisele aconcha malade
qui de moi ce prenoit garde. et lyonniax li conte
maintenant ce quele li ot dit. et quant lanc̃ lentant
Si en est thous esbahis. Car bien quenoist la cenefience de ceste chose. et lionniax li dit Sire que uos uodroit li celers uos poez uiure ou morir se uos uolez.
Ie sai bien que la pucele uos aimme bien. tant com pucele porroit plus amer home. et por uos est ele au lit.
et ce uos ne la cecorez de uostre amor. Ie sai bien quele
ce morra. et sele muert uos ne troueres ame qui uos
saiche garir. si uos conuanra morir. et por ce uos lo ie
que uos prenes conroi quele soit garie et sauuee de
de la mort et uos ausi de lautre part. et ce uous. ainsi
ne le faites uos morres andui ansanble. si cera
grñs damages de li car mout est bele pucele et saige
et por uos qui estes li mieudres cheualiers dou monde.
CErtes fait lanc̃ il nest riens el monde que ie
poisse faire por li que ie ne feisse sauue lennor
madame la roine por sauuer la uie la pucele. Car trop
est bele et uaillans et saige. et si le deuroie bien faire
par raison. Car sans faille ele ma sauuee la uie.
et plus a fait por moi que onques damoisele ne fist
por home. Mais sor ce quele me requiert ai trop grñs
desfans. Car por nule mesestance qui me porroit auenir:
ne faucerroie ie madame la roine de lamor que ie li
ai promisse. et por ce ne sai ie que dire. Car en nulle
maniere ie li feroie mansonge entandant. por li deceuoir. Car en totes manieres ma ele este loiaus
et uoir disans. et por ce ne li manterai ge Ia se dieu plait.
Et me dites sire fait lyonniax ames uos mout madame la roine. Oil fait il plus que moi meismes.
Certes fait il dont ne porchaceres mie uolentiers
chose a uostre essiant dont ele morust. Non uoir fait
Lanc̃. ie uodroie miex estre ocis. et il nest riens fait
Lyonniax que uos ne feissiez por li garentir. non uoir
fait il. et se uos moriez par aucune auanture fait lionniax que cuidiex uos quele en feist. Ie sai bien fait lanceloz quele en morroit. Car ele ne maimme mie
mains que ie fas li. Dont uos moustre ie par droit et par
raison fait lyommax : que se uos ueez uostre amor
a ceste pucele: uos ames miex la mort madame que
sa uie. et si uos dirai comment. uos ueez bien que uos
estes a la mort ce ceste pucele ne uos garit ne ele
ne uos puet garir ce uous del mal quele a ne lasouagiez. et ce uos ce ne uolez faire ele morra. et uos autresi. et ce sera li graindes damages qui onques auenist
a uostre tans. Et quant uos ceres mors par uostre mauuaitie :
et madame la roine lorra dire: Ie sai bien certainnement quele morra. ainsi en ocirres trois et uos et madame
La roine et ceste pucele. dont len porra bien dire apres
uostre mort que uos en auez fait grant desloiaute et felenie. Car par uos ceroit morte la plus haute dame qui uiue qui ne laroit pas deserui. et la plus bele
pucele deu monde qui une fois uos a rendue la uie. et or
len rendes tel guerredon que por la uie len rendes la mort.
Qnent lanc̃ entant ceste parole si ne set que dire.
Car raisons le cemont a faire la uolente a la damoisele. si doute la mort dont il ne puet eschaper se set il
cele ne le garist. car pour lui ce muert. et apres il a paour ce il li otroie samort et la roine s̶ le set quele ne len
hee. a tous iours. et por ce ne set il que faire ou ueer a
la damaisele samour au doner. et lors dit a lyonnel
tout en plorant. Biax dous cousins car me consilliez
de ceste chose que gen porrai faire. Sire fait il li conseil
en est pris. il couuient que uos faciez quenque la damoisele uodra. outreement ou outreement uos estes mors
Ha diex fait lanc̃ comment porra ce estre. que ie faucecerai damors enuers ma dame. Mais coment porra
ce estre fait Iyonias que uos feissiez chose dont ele morust qui ne la mie deserui. et que uos oseissiez ceste
damoisele que uos deussiez sauuer en tous lieus. certes il nest nus qui de traisons ne uos deust reter. et cil
ce tait car il ne set que respondre. Certes fait lyonniax il couient que uos faites de ceste chose ma uolente. et lanc̃ ce tait quil ne dit mot dune grant piece.
et pleure mout durement et maudit leure qu il fu nez.
quant il est a ce menez qu il li couient autre chose faire que son plaisir. et quant il a ainsi grant piece este. si dit
a Lyonnel. Biax dous cousins il est ainsi que ia de ce riens
ne ferai sans le congie de ma dame. ne port mort ne
pour uie. Si couuient que uos mouiez orandroit sans
plus atandre. et ales a cort et contes ma dame tout mon
estre. et li dites que ie sui mors outreement ce ie ne fais
la uolente a ceste damoisele et quant uos ceres uenus a li si
li dites cil li plait ie morrai cil li plait ie uiuerai.
Par foi fait Lyoniax ie i alaisse uolentiers. Mais ie
uos uoi si ataint que ie ne sai se uos i ceres tant que ie
reuanrai. et por ce couient que uos prangniez plus hatif conseil de uostre conroi.
Lors ce part lionnas del pauillon et uient a la damoisele qui mout estoit malade. si la salue de
par lanc̃. et li dit. Damoisele messires uos
mande que uos lauez une fois garit de mort. dont
il uos doit tel guerredon comme de randro la uie. mais
ce uos de la maladie ou il est le uolez mestre hors: il uos promet que des ore mais poez faire de lui comme de
uostre cheualier et de uostre ami cil uos plaisoit.
Quant La pucele entent ceste parole si est si lie
qu il est auis quele taingne dieu par lespiez. Si respont
tout en plorant. Biax sire es ce uoirs que il me mande ce. Damoisele oil sans faille. Dont sui ie garie fait ele
car or sai ge bien que ie auerai quenque onques desirai en
ma uie. nes des ore mais ne me tandra maladie nule.
Car tout passe la grant Ioie que Iai au cuer seulement
del oir. Lors ce lieue la damoisele en son ceant et uet sa
chemise. et apareille au miex qele pot. Puis uient deuant lanc̃. si bele et si acesmee com nulle plus. et Lionniax
fu Ia montes sor son cheual tous desarme fors de sespee. et si ot uestu une robe de sande cote et mantel. Et
entre en son chemin por aler a cort. et sen ua de si grant
erre comme il puet de cheual traire. Et la damoisele
uient deuant lanc̃. qui se gissoit et quant il la uoit uenir
si li fait plus bele chiere qu il pot. et li dit. Ma damoisele
bien soiez uos uenue. Certes de uostre uenue auoie ie bien
mestier. Car ie sui plus malades et plus deshaitiez
que ie ne suel. Si uos pri que uos metes painne en moi
garir. par couant que ie soie ur̃es cheualiers a tous iors mais.
que ie uiurai. et ele dit quele ne demande autre chose
Lors uint li cheualiers qui estoit freres a la damoisele. et
qnent il la uit deuant lanc̃. si en fu mout liez. Car il
cuidoit quele ieust encore. et li coumande a aprester
por lanc̃. et ele deuisse quoi. et ele i met si grant entante
que il dormit la nuit et reposa. et landemain ce santi plus legiers que le ior deuant. et ele li apareille
.I. laituaire meruillex. que ele li fist user. Puis li
oint les piez et les bras et il sendort maintenant que
onques ne sesueilla deuant uespres. Si ce troua mout
alegis de son mal. et ele li demande comment il li est.
et il dit bien dieu merci et la soie. et ele en est mout lie. Si
li fait .i pou mengier por le chief qu il auoit. puis sendort ne ne sesuilla deuant au matin.
Quant il fu esuilliez il regarde parmi luis del
pauillon. et uoit lyonnel qui reuenoit de son
mesaige. Les grans galos. et auoit tant soncheual esperone qu il estoit ansanglantes iusc au gras de la iambe. et quant il aproche si descent et an uient a lanc̃. et
le trueue tout seul. car encore se dormoient tuit
li autre. et quant il fu uenus deuant lanc̃ Si li demande nouelles de sa dame. Sire fait lyonniax.
ele uos mande plus de .c. mille salus. et uos mande ce uos onques lammastes que por uos deliurer de mort et
li ausi. fasois a la uolente la damoisele. et se uous
autrement le faites uos aures perdue samor. et il dit
quil en fera tant quil nen deuera estre blasmes de
Sa dame. ne estre hais de la pucele. et comment uos sentes uos fait Lyonniax. Par foi fait il io me
sent si sain et si haitie dieu merci que ie porrai par
tans cheuauchier Si con ie cuit. Celui ior auint
apres digner que lanc̃ fu remes el pauillon tos
ceus fors de la damoisele qui gari lauoit. et seoit en
.I. lit. et lors commansa a regarder la damoisele. si la uit
de si grant biaute et tant li plot que cil nammast
la roine de si grant amor. il ne len chalist mie gramment cil feist la uolente. a la damoisele. Mais il laimme si
loialment qu il ne li fauceroit en nulle maniere.
et cele qui bien uodroit qu il eust samor li dit.
Biax sire Ie uos ai gari et respite de mort dieu
merci. Or uos uodroi ie p[r]ier que uos me rendissiez
ce que uos mauez en couant. et il li demande quel couenant ill i a. Par foi fait ele ce uos dirai ge bien.
Il est aonsi que ie uos ain des lors que ie uos ui premiers. Si durement conques pucele nama tant cheualier.
Et bien i parut. Car por uous ai ie este pres de la mort.
mais uos me mandates que ce ie uos garisoie uos ceriez a tous Iors mes cheualiers. et mes amis. et par ceste parole fui ie tote rasouagie. Si me leuai tot errant
et mis en uous tel poinne que tous estes garis ce
mest auis. Ore. si uos apel de couuenant. et weil que
uous me creantes que uos des ore mais cerez mes loyaus amis. Ne nammerez autre que moi tant que
uos trouerez la loiaute. quant lanc̃ entant ceste
parole si pance un pou. Puis dit a la pucele. Certes
uoirs est que tant auez fait por moi que bien doi estre
uostre cheualiers. et uostres amis. et ie le serai uolentiers. Car se
Ie uos en escondissoie : mauuaisement aueroies enploie la panine que uos en auez misse en moi. Si uos
ain loiaument et ueil que uos men creez. quil na pucele el monde que ie ain se tant com ie fais uus. ne namerai
Iamais a mon essiant. Mais de desfans que uos me faites
ne tain ge pas enuers ma dame. si uos dirai comment
il est. ne onques mais ne le dis na home ne a fame.
Il est uoirs que ie ain et ammerai si loiaument que
Ia por mecheance ne por mort qui mauaingne
ne faucerai mon cuer. et se ie bien len uoloie fauser.
Et oster: ne porroie Ie. Car ma uolentes i est si enrazinee que ie nauroie pooir de loster. Mes cuers i est en
dormant et en ueillant. Ma pancee i est Ior et nuit.
Mes esperiz nantant fors a li. Mi oil ne regardent fors
cele part. Mes oreilles ne pueent oir bones nouelles
fors de li. Et que uos diroie ie. Mes cors ma uie mes ciaf
mes oirs et mes ueoirs sont tuit a li. Si sui del tout
a son plaisir. que ie ne puis nule rien de moi faire
nient plus que li sers puet faire autre chose que ses
Sires li commande. Et sor ce ne uos sai ge que dire ce uos
nel me dites.
SIre fait ele uos auez dit que loiaus et preudons
et bien sai que uos ne me uodriez mie deceuoir
Si uous en sai bon gre. Mais totesuoies puis que uos estes
li mieudres cheualiers dou monde: pour ce ne uos quiterai
ie mie si legierement. Ains wel que uos me taingniez
mes couenances. Ainsis com ie uos dirai. Ie sai bien que uos ames une si haute dame et si uaillant que a painnes
uos abaisseriez uos por amer une poure pucele.et certes
Ie nou uodroie mie. Car ie ne cuit pas quil ait encor
pucele el monde qui fust digne de uous amer. et
por ce ne uodroie ie mie que uos contre uostre uolente mamisiez. Si uos dirai que uos ferez. Uous ames haute
dame bien le sai dont uos mesferiez mout ce uos a autre
douniez uostre amor. mais ce uos a pucele la deniez sauue lennor que uostre dame a en uous: Nus ne uos en deuroit blasmer. et il dit que ce ne porroit faire nus hons.
Si feres fait ele bien et si uous dirai comment. uoirs est
que ie uous ain tant et amerai tous iors. en autre
maniere que fame amma onques home. Car amors
dome et de fame uient par charnel assanblement. dont
Il couient que uirginites soit corrumpue. mais de
uostre amor ne cera Ia ma uirginites mal misse. ains
la garderai tous les Iors de ma ui por amour de uos en tel maniere com ie uos dirai. uos me creantes comme
loiaus cheualiers que en que lieu que uos me truissiez des ore
mais que uos me trindres por uostre amie sauue lennor
uostre dame. et ie uos creant loiaument que ie tant comme
ie puisse uiure nammerai autre que uus. ne ne toucherai a uous charneumnt. Ains me tandrai a uous
en tel maniere que en tous les lieus amie cerai : me
reclamerai de uous comme de mon ami. et ainsi ne
faucerez uos de rien en uers uostre dame et uos me
porres bien amer comme pucele. et li comme fame. et
garder lennour de lune de lune et de lautre. Coument fait lanc̃ porroit ce estre que uos de charnel
asanblement uous gardissiez qui tant este bele et auenans. et troueres encore tant de preudomes qui uos requerront a fame. Sire fait ele ie men priserai miex et miex
me plaira. Se ie por lamor de uous gar mon pucelage a
mon uiuant que se gestoie dame de plus riche terre
del monde. Car ie ne men porroie mie consirer por plus uallant home. et sachiez uraiement com tout ainsi com ie lai deuiseit Ie ferai des ore mais. et il len mercie mout
Ainsi laisserent tout le iour et tote la cemainne. et
tant que lanc̃ fu gatris et uient au cheualier qui ot non
carmadans et le mercie mout de ce qu il li auoit fait Sire
fait il si maist diex ne fusse pas si liez qui me donast le
millor chastel que li rois artus ait. comme ie sui de ce que uos estes garis. Si men est grans honors auenuee de ce que
uos estes tant demores auec moi. Biax sire fait lanc̃
Ie men uodrai le matin aler. et por ce uos demant congie. Sire fait cil puis quil uos plait gel uos otroi. Car contre
uostre uolente ne uos retenroie ie mie. et ales uos en
quant il uos plaira. que nostres sires uos conduie en quel que
lieu qu il uous plaira. Diex le face Sire fait lanc̃. Cele nuit fist li cheualiers grignor feste quil nauoit fait
deuant. Et au matin si tost com lañc. fu leuez uint la
damoisele a lui. Et quant il lauoit si li dit bele douce amie bien puissiez uos uenir. Ie men uoil aler a uostre congie
Sire fait ele uos sauez bien les couenances qui sont entre moi
et uous. et ie ne sa quant ie uos uerrai mais diex le saiche
et por ce weil ie que uos me donez un de uos Iouiaus que
ie puisse garder por amour de uous quant uos en cerez
ales. et por ce que ie uos aie plus souant en remembrance
Damoisele fait lanc̃ uolentiers. Lors prant unes
Sainture a manbres doir que la roine li auoit done
et li dit. tenez damoisele et sachiez uraiement quil na
el monde dame ne damoisele fors celi qui la me dona
a cui ie la donaisse. et cele len mercie mout. si en est mout
lie et mout Ioians. puis li done .I. fermail dor et li dit
qui le port por amour de li. et il dit que si fera il uolentiers por amour de li
LOrs demande lanc̃ ses armes et len li aporte
Et quant il est armes bien et bel si prent congie
a tous ceus de laiens. et puis monte en son cheual. et
part atant deus entre lui et lyonnel et la uielle qui
le mainne. et les mainne tant et amont et aual que le
mainne au chastel que li .u. frere tenoient. qui guerrioient kalles le duc leur pere. Celui a cui Gaheries aidoit. et quant lanc̃ i uint si auoient tote lor terre perdue. ne mais .I. chastel ou il estoient dont il nosoient
Issir. et a la dairainne bataille quil auoient eux
auoient il la moitie de lor gent perdue.
quant la uielle ot amene laiens lanc̃. si demanda la uerite de la guerre. et cil li conterent
les grignors mensonges dou monde et blasment
Le duc de tout lor pooir. Et lanc̃ cuida quil deissent uerite. si Iura quil ne lairoit les .u. freres deuanent que li dus fust desserites. et ausi fit lyonnias.
Qnent la uielle sot quil orrent ainsi iure si uient au
.u. freres. et lor dit. Signor il uos est miex auenu qu il
nauint onques mais a cheualiers. Car ie uos ai amene tex
.ii. homes qui metront uostre guerre a fin : dedens .I.
mois. et cil demandent qui il sont. par foi fait ele le
non dax ne poez uos mie bien ore sauoir par moi car
il le mont desfandu. Mais li uns est li mieudues cheualiers
del monde. et por ce uos loie que uos alliez a eus. et leur faites si grant ioie q len doit faire a .ii. preudomes.
maintenant les uont li dui frere ueoir et leur font la
grignor feste del monde. et se presentent del tout en
lor seruisse. Cele nuit fu mout grans la feste que len
fist a lanc̃ et a lyonnial son cousin. Et au matin quant il furent leue et uestu et aparilliet. Si les menerent
oir messe a une chapede qui laiens estoit. .I. pou ap̾s
messe comancerent a crier or as armes. signor cheualier car
nos anemis sont ia a nos murs. et li .u. frere sont
uenu a lanc̃. et li demandent se il uodroit porter armes. et il dit qu il ne leiroit en nule maniere qu il nalast ueir comment cil de bois Ioustent. Mais ie ueil fait
il que uos ailliez auant et ce uos auez mestier de moi:
Ie uous cecorrai au plus tost que ie porrai
tant fait aporter ses armes enmi la place. et
quant il fu armez et bien et bel. Si sen ua deuant la
porte del chastel. et fait mener deuant soi son destrier
Si monte as creniax por ueoir comment cil dehors assanblerent a ciax dedens. et auec lui furent li .u.
frere qui orrent fait lor gent armer. et lyonnel au
miex quil port̶rent. si en issent hors. et requierent lor
anemis. et le fissent assez bien a ce quil auoien pou de
gent. et li autre en auoient grant plante. et commancerent
la mellee mout fellenesse. et mout dolereuse dont maint
preudome et maint cheualier chairent a terre tuit enuers
Si soufrirent tant et andurerent cil del chastel. que
gaheries et si dui frere uindrent a la bataille. atot
grant compaingni de gent. Si tost comme il furent entre
en la mellee si commancerent a ferir tout entor eus.
et abatre quanquil ataingnent. Ne conques puis ne se
porrent tenir li .u. frere. ains Les en couint foir. ou il uosisent ou non. Si i perdirent assez de lor
homes a cel enpointe. quant lanc̃. uit que li .u. frere estoient desconfit si uint a lyonnel. et li dit que
or a il assez atandu. Lors descent des creniax et monte
en son cheual. et Lyonnias monte el cien. si sen issent
par laporte. et lanc̃. ni regarde onques ne mais que la
ou il uoit la plus grant presse si ce fiert et se torne
entr eus. si fiert le premier si durement quil le geste
mort contre terre. Puis point outre et abat .i. autre.
et ausi fait lyonnias.
LOrs a mis lanc̃. la main a lespee. et fu entalentes de faire darmes. et demoustre mout grant
proesce et hardement. Car piesa ne sen nestoit entremis. Si coumance a ferir de lespee tout entour lui.
et ocit cheuaus et cheualiers et abat quanqu il ataint. Si fait
tant en petit de terme que nus qui le uoie ne lose
atandre a cop. Car il uoient bien qu il mehaingne
quanqu il ataint. Si auint par auanture qu il encontra
Gaheriet. Si li done en son uenir si grant cop en son
hiaume quil li fait sentir sespee iuques en test.
Mais ne la mie naure a mort. et il uole ius des arsons que del cop que de la plaie. Dont il estoit si
angoisseus qu il en cuidoit bien morir. et lanc̃. sen
passe outre que plus nel regarde. Lors choisit le
duc en son uenir que len li ot moustre.et ciz li uient
lespee contremont drecie. et le fiert si durement que dedens le hiaume li fait lespee entrer. plus
de deus doies. Mais en char ne la mie blecie. et lanc̃
ne lespargne de riens. ains le fiert si durement
de toute sa force sor la destre espaule quil li tranche le haubert et lespee li descent sor le bras. si li
cope le poing destre atout lescu. Puis le refiert
Si durement quil li fait la teste uoler. et ciz chiet
mors dont ce fu grans damages. et quant la gent
le duc le uoient si tornet en fuie. que plus ni osent
arester. et lanc̃. et li sien les enchaucent. et prannent
agrauain et gaheriet por le frere quil cuidoient
quil fust mors. et li .u. frere qui orrent ueu gahient
cheoir. et qui bien lo quenoissoient et que mout auoient perdu par sa proesce: le prannent et mout dautres
auec lui. et les font mener el chastel. Si ne fu onques si grans feste com cil de laiens font a lanc̃. Car
il crioient tuit a une uois si comme il paissoit parmi les rues: bien uaingne la flors de la cheualerie
del monde. Bien uaingne li mieudres des bons
Et il a grant honte de ce quil dient. et mout li poise de ce qu il lonorent .si quant il uiennent parmi les rues si les trueue totes couertes de cendax. et de pailes. et toute la uille encontre lui. Si le resoiuent a si
grant honor comme il porrent plus. et quant il lorrent
desarme si li aportent Robe de cendal tote fresche
Qnent lanc̃ fu uestus et aparilliez si demanda a ueoir les .iii. chrl̃s qui furent orains
pris. Cex qui estoient tuit arme dune maniere. Car
i les auoit le Ior mout counoitiez a ueoir car il lauoient.
mout bien fait le Ior a la bataille. et cestoient li .iii .frere. et len les uait maintenant querre.et si tost comme
il les uit si les connut bien de loing. et pour ce quil
ne uoloit mie quil le queneussent les fist il remener ariere. Mais il est si dolent et si courreciez de
cen  quil a este contre eus en la bataille quil ne set quil
doie dire ne faire del courrous quil en a car mout amomoit Gaherret de grant amor. et dautre part il len pesoit mout por amor monsignor .G. lor frere. si commande a ciax de laiens quil leur facent donor
tant comme il pueent. Car ie uos di fait il loiaument
que il sont mout preudome et de haut lignage. et si
uos di uraiement que ce ie cuidaisse que il fussent contre
uous. Ie ni eusse ia escu pris ne cop feru por eus greuer. Lors les font li frere mestre hors de prison. et mener en une chambre mout bele et mout riche. et font regarder la plaie Gaheriet. et li font tout le bien que il
pueent Si le uirent mout honorablement por ce que lanc̃.
lauoit commande. Car proiez les en ni auoit
Cele nuit fu mout grans la feste et la Ioie el chastel. et ce lanc̃ fu bien seruis et honores de tout
Lor pooir ce ne fait mie a demander. et le coucherent
mout souef et mout a aise. A landemai, quant il ot
messe oie il uint a la uielle qui laiens lauoit amene. et li dit dame sui ie bien aquites enuer uous. Certes sire fait ele oil mout bien. Or uos pri ge donc fait
il par la riens que uos plus amez an cest monde que uos a nelui qui de moi demant ne dites mon non. ne qui
Ie sui. et sauez uos por quoi gel di. Cil troi cheualier prison que
Ie mandai er soir sont frere monsignor .G. Si les
ain tant de bone amor que ie ne uoroie por rien quil
seussent que ie eusse este contre eus en ceste bataille. Car il me harroient par auanture. et por ce ne ueil ie
mie quil saichent mon non. ni qui ie sui. et la uielle dit qu ele ne le descouuera Ia a home ne. et lors
uint lanc̃ a .u. freres.et lor dit quil wet que li cheualier
soient cuite et mis hors de prison. et cil dient quil
en feront sa uolente. et encor uos pri ge fait lanc̃. que
si tost comme ien ferai ales les tenes trois Iours ou quatre. et les ceiornes tout a ais et lor faites tant donor
que ie uos en saicle gre. Car bien saichiez uos uraiement qu il sont mout mi ami. et cil respondent quil
en soit tout asseur que si feront il. Atant demande lancelos ses armes. et cil dient que il demoure encor laiens que tͦp petit i a ceiorne. mais il dit quil ne
demorroit plus en nulle maniere. Si sen part atant
entre lui et lionnel. et quant il fuostret ale li .u. frere
uinrent a gaher et losterent de prison. et lor firrent tote
la feste quil porrent. et lor demandent a ciax de laiens
que li cheualier̾s estoit qui les auoit ainsi desconfis en la bataille. et cil dient qu il nen seuet riens. Certes fait Gaher.
ce ne puet estre. car de uos gens cuideroie ge bien quil
fust. Sachiez font il uraiement que non lestoit. Mais
cest uerites qu il nous aidoit por amour une dame qui saian
est et saichiez que son non ne nous uout il onques
dire. ne soi descourir. Mais il nous pria au departir que
nous nus pennissiens de uos ceruir. et donorer a nostre pooir. Car il nous dit que uos estiez mout ci ami.
quant cil oirent ceste nouelle si se meruillerent
mout que li cheualiers pooit estre. Si demandent de
quel corage il estoit. et de quel sanblant. Si maist
diex font il cest li plus biax cheualiers dou monde. et est
Et si est tousez tout de nouel. quant il entandent ceste
nouelle si sont plus esbahi que deuant. Si demorerent laiens une cemainne. toute entiere. tant que Gaher.
fu tous sains. et quant il fu garis si sen partirent tui troi
et au departir demanderent ques armes li cheualiers en porta quant il sen parti. et il dient unes totes noires et .i. noir
escu et .i. blanc haubert. et en son escu apoint .i. escu
blanc. et il sen tornent apres si grant aleure que il porrent plus. Car il cuidoient bien trouer a s ensangnes
des armes. et lanc̃ auoit cheuauchiet le premier Ior
quil sen estoit partis tout entierement entre lui et lyonnel. sans auanture trouer qui a conter face. et furent la
nuit chiez une ueue dame mout cortoise et mout uaillant. qui mout bien les herbreia et aisa de tout son
pooir. Car ele estoit mout genti fame.
Au matin quant il orrent messe oie si ce mirrent
en lor chemin: Si auint endroit oure de prime
quil entrerent en une forest. qui duroit largement .ii. Iornees de lonc. et bien une de le. et lapeloient cil
del pais cerique. quant il orrent cheuauchie
iuqua eure do midi si lor anuia mout. et greua. car
Li solaus estoit mout ardans et mout chaus. et les armes estoient eschaufees de lardeur dou soleil. si furent si las et si traualliet quil les couint a dessandre et a reposer tant que li chaut fu cheus.
Lors dessendirent maintenant de lor cheuaus si lor laissent paitre de lerbe parmi le
bos. puis ostent lor hiaumes de lor chiez. et abatent
Lor uantaille por coler le uant. Si ce coucherent
desous lonbre dun pomier. Lanceloz nauoit mie la
nuit deuant dormi. por ce que trop faissoit grant chat.
Si li auint maintenant quil fu couchiez quil troua
la froidure de lerbe. et la dousour del uant. Si sendormi maintenant. et lyonniax ses cousins ueilla toteuoies qu il nauoit talant de dormir. et ne demora
gaires quil uit uenir tout le grant chemin ferre auques loing de Iui .ii. cheualiers armez. qui amenoient auec eus une mout bele damoisele. et aloient
mout grant ioie faissant. et quant il uindrent endroit
Lyonnel si commancerent a cesgarder apres eus. tant
que li uns dit. Par mon chief le grat cheualier uoi uenir. et Lionniax choisit parmi la forest apres eus
et uoit uenir sor .i. grant destrier noir .i. cheualier arme
qui estoit li graindes de cors et de mambres que lyonnias eust onques ueu. Si senbloit en son uenir que
cestoit foudres qui dou ciel descendist. et Li uns des
deus li torne lescu por iouster. et cil le fiert si durement quil li met le glaiue parmi le cors. et abat
et lui et le cheual tout en .i. mont. Puis trait lespee et laesse courre a celui qui ne losse atandre ains
sen aloit fuiant. et il li uient atangnant par derieres et et haucie lespee por ferir. et quant cis
uait ce si a paour de mort si ce lait cheoir. et cil
qui son cop ne pot retenir fiert en larson deriere
Si le trancha tout outre et de cheual parmi leschine. si
quil labat mort. sor le cheualier qui cetoit laissiez cheoir
Puis uient a la damoisele qui crioit et faisoit
trop grant duel. et disoit lasce mes freres.
Cil la met deuant lui sor son cheual. et il sen torne
auecques li. et quant ele sen uoit mener maugre suen
Si coumance a crier sainte marie aide. et fait si grant
duel que nus ne la ueist cui pitiez nen preist. AinSi sen ua li cheualier atout celi quil ne fine de plorer.
et quant lyonniax uoit ce si dist quil a trop atandu.
quant il en uoit la damoisele mener si ne la ueit mie
Ensi Laissier ne ne wet mie esueillier Lanc̃. Car
il doute quil ne le tenist a couart. ne il ne doutoit tant nulle rien comme il faisoit lanc̃. quant
il est armes au miex quil puet. et il a misse sa cele
en son cheual. Si monte et prant .i. escu et sa lance et laisse lanc̃. dormant et sen torne apres le cheualier.
tant com li cheuaus li puet aler. si les suit tant qu il
le puet ueoir a laualer dun tertre la si lataint quant
il uint pres si li prie quil meste Ius la damoisele. et ce il ne le fait il le compairra. et ciz se resgarde et uoit que retorner le couient. Si met ius
la damoisele et met lescu deuant lui. et guenchit
Le cheual a lionnel et il li uient acourant si le fiert
Si que parmi lescu et le haubert li fist le glaiue passer sans plus mal faire. et li grans cheualiers le fiert sor
le hiaume tel cop de lespee quil abati del hiaume
quanqu il en pot ataindre a destre partie si leust ocis sans
failme ce lespee neust tornet en la main.
SI cox fu grans et de force ferus. Si fu lionnias si estordis quil chiet a la terre tous estordis et li cheualiers remest lespee el fuerre. et fait la damoisele monter el cheual lionnel ou uuelle ou non
et si le contredit ele assez. Mais toutesuoies li couuient
il a faire. et cil sabaisse uers terre et prant lyonnel
par les espaules et le trousse deuant lui. et lenporte en
tel maniere et en mainne la damoisele. Ci ce tait ore
atant li contes del cheualier et de lyonel et de lanc̃. et retorne a parler de hector des mares le frere lancelot
Car grant piece sen est teus li contes
OR dit li contes que quant hector
ce fu partis de ragendel chastel. ou il ot conquis margares le
rous et ou il ot deliuree la damoisele des lions. qui cousine
estoit germainne lanc̃ del lac.
il cheuauchoit tous seus ainsi
comme auanture le portoit. et tant quil uint en la
forest que on apeloit terique. En droit none encontra une damoisele. si la salue et ele lui ausi. si la uit
qu ele ploroit. Damoisele fait il dites moi por qoi
uos plores. Sire fait ele por .i. des bons cheualiers del monde que iai orandroit ueu mener trop uilainnement
A .i. des plus desleaux cheualiers del monde. et qui estoit
fait il ciz bons cheualiers. Cest fait ele lyonnes li couzins monsignor lanc̃. del lac. et qui estoit fait il ciz
desloiaus cheualiers. Cest fait ele teriquans li sires
de cel tertre Laisus. quil aporta orandroit
deuant moi ie ne sai dont sor le col de son cheual et le fis desarmer deuant moi et despouillier tout nu. et le fist tant batre despines a ses
serians: quil men pezera a tous Iors mais. et
apres le fist ieter en prison si en fui si dolente que
Ie ne men puis tenir de plorer.
OR me dites damoisele fait il ce ie cele part aloie comment porroie ie quenoistre le cheualier. DaIer la ne feres uos riens fait ele par mon los. Car il
uos ocirroit fait ele ce il uos pooit tenir. et non por
quant len le puet quenoistre a ce qu il est li graindes
cheualiers del monde. et porte unes noires armes. Or
uos commant Ie a dieu damoisele que ie ñ quier plus
oir parler. et cele sen part et cil cheuauche tout droit
ou ele li ot dit. Si a tant ale qu il est uenus ou tertre.et
trueue une tor qui estoit fors et haute et close de bons
foses. et de haus murs. Deuant la porte auoit une
fontainne a mains dune archie qui sordoit deuant la porte par .i. tuel dargent. et cheoit sor .i. parron de maubre.et del parron cheoit en .i. uassel de plonc. qui
bien pooit estre ausi grans comme .i. tonias. Delez la
fontainne auoit .iii pins luns deles lautre. qui
estoient si grant et si haut que des fuelles des branches estoit la fontainne tote couerte. si i pandoient bien par les guiches .lx. escu. et au[t]retant hiaumes et espees. et il regarde les espees et les escus si i
uoit lescu agloual. et lescu sagremor le desrae. et lescu keu le seneschal. et lescu goadain destrangot et
lescu brandelis. Mais des autres ne pot il nus quenoistre. Il uait deuant la fontainne et trueue de lestres
escrites qui dissoient ci sont escrit li non de ceus qui
Sont laiens en prison. et ues la les armes. et il coumance a lire si trueue les letrres qui dissoient. El xxiiii.
eimme apres le coronement le roi artu a conquis teriquans de la forest desuoiable par proesce darmes
tous les cheualiers dont li non sont ci en escrit et il commance a lire les nons si en quenoit de tex i a et de ces
Ia quil ne quenoit pas. ainsi comme il estoient la uenu destranges terres. Si en i trueue .xxiiii. de la maiSon lo roi artu. sans les .u. qui estoient compangnon
de la queste. et sans Lyonel. et quant il uoit cel escrit
Si ce merueille plus que de riens qu il ueist onques. ne il ne
puet parcroire que ce soit uoirs. ne que onques
uns seus cheualiers poist tant de preudomes conquerre
cil nauoit traison.
Lors retorne a la fontanie por faire boire son cheual qui grant soi auoit. et en ce qu il
beuoit il oit ourir la porte de la tor.et uost issir
hors le grant cheualier celui dont la damoisete lauoit
conte. et fu tous couers de fer et crie a hector Dans cheualiers
Ie la uous desfan la fontainne. par mon chief mar
i abeurastes uostre cheual. Uos auez fait que nus cheualiers
nosa faire. Lors li laisse corre le cheual. et quant hector
le uoit si sen esbahit tous. et non por quant il li adresce le cheual et baille le glaiue. et ciz uient si roidement
que il failli. et hectors lataint bas qui i ot misse sentande; por ce que trop le redoutoit. et il le fiert si
roidement que il le porte del cheual a terre tout enuers. et quant il cuide outre passer . si resaut li grans
cheualiers en piez. et prant hector par les espaules a ii mains
Si le trebuche del cheual si felenessement : qua pou
quil ne li a le col brisiet. puis le relieue contremont
et le geste sor son col. et lemporte en la tor. Il commande a ceus de laiens qui le desarment. et il si sont tantost. et il esoit encore ausi comme tout mors de ce
quil auoit este ainsi abatus. mais quant il saparsoit
et il se uoit desarmes el mains de son anemi. Na si
grant duel quil uodroit bien estre mors. Car il not
onques mais courrous qui a cestu li tornast. Lors
Li dit teriquans Sire cheualiers Ie uos  taing mout a preudome. Car onques mais ne trouai cheualier qui les arsons me feist uuidier. Si uos pri plus que cheualier que
cheualier que ie onques mais ueisse. et por la grant proesce que iai ueue en uous ne uos metrai ie ia en prison
ce uos me uolez fiencier que uos nistrois de saiens
sans mon congie. et il dit que ia ne li fiencera. que
miex aimme estre a malaisse auec ses compangnons
que auoir tous les biens del monde auec lui. et il le
fait tantost mestre en prison.
Qnent il fu auec les autres et il le quenurent
Si commancent a plorer tuit. et Saigremors li dit
ha hector Ie ne uos cuidoie Ia mais ueoir. et si
uos ai ge maintes fois regrete. pour dieu auez
uous encore oies nulles nouelles de lanc̃. Certes
fait il nennil. Ha: diex font dont li autre tant
perdons en sa mort. Ce il fust uis encor euissien nus
esperance destre hors de prison. Mais puis quil est
mors nous nen istrons Iamais. car trop est li auessiers de grant puissance. et de tel force que nus ne
le porroit longuement souffrir. mais ce lanc̃. fust
uis il ne poist a lui durer. nient plus que marados
li grans ses freres fit li sire de la dolereuse tor.
En non dieu fait Lyonnias Ie lai hui dolereusement a tort compare. La mort karados. Car si tos
comme ciz sot que gestoie ses cousins si me fist despouillier tout nu et batre tant despines pongnans que
ie me poisse bien baingnier en mon sanc. Mais ce diex
mesamme celui de cui ie me parti na encor gaires
gen serai bien uangiez a ma uolente. et si ne demorra
mie .iii. mois. Ainsi mis hectors en prison auec
ses compangnons. el terrtre de la forest desuoiable. Si
laisse ore li contes a parler de lui. si parole de lanc que lyonniax laissa dormant en la forest
OR dit li contes que quant Lanceloz
fu remes dormant apres ce que lyonniax en fu alez: ne demora mie
grantment que par illuec passoit une
mout bele dame qui estoit roine
de la forest de la forest de sorestant
qui marchissoit a norgales par deuers sorelois.
et menoit auec li pres de .lx. cheualiers armez. si portoient par deseur li .iiii uarlet a cheual .i. tapis sor
quatre lances por la chalor que mal ne li feist. Ele
regarde le cheual lanc̃. qui paissoit si pance bien que
la ce gisse aucuns cheualiers por reposer. et cuide bien que
ce soit des cheualiers auantures de la maison le roi artu.
Ele apele .i̶ii. dames dont lune estoit morgue la
fee. La seror le roi artu. et lautre auoit non sebile
Lanchanteresce. et sestoient les .iii. fames el monde qui plus sauoient danchanntement et de charaies fors la dame del lac. et por ce queles en sauoient
tant sentrammoient elles si queles cheuauchoient
tous iors ensanble et menioient et beuoient. et ele dient quel wellent aler uoir cui ciz cheuaus est. Si
fait tous ses cheualiers arester. et emmainne auec li ses
.ii. dames si tourne cele part tout a cheual. et trueuent lanc̃. qui encor dormoit mout bien. Ele le
regarderent mout longuement. et le uirent si bel qu il
ne sanble mie si comme ele dient hons mortex. Mais
chose faee. et la roine qui primes parole dit a ses compangnes. Par dieu dames uous poez bien dire que uos ne ueistes piesa nul si bel tonset. Si maist diex
a mon auis mout ce porroit faire la dame lie qui
de tel home auo̶roit la signorie. et pleust ore
a dieu quil mammast ore autant comme il anma
onques dame nulle. Si maist diex ie mon tanroi
a plus riche : que ce ie auoie totes les terres del
monde
A mon demainne. ha: dame fait Morgue
miex ceroit enploiez a moi qua uous. Car ie
fui de plus hautes gens et de millors que uos nestes.
encor soiez uos Roine. Si sai ge plus donor et de
cortoissie que uos ne sauez. et por ce me tandroit
plus richement et me tandroit chiere. et memmeroit
plus de uous. En non dieu fait lautre dame qui
auoit non cebile encor le deuoi ie miex auoir
que uus. Car ie le sauroie miex seruir de uous et
auoir a ma uolente. et por ce me sambl que uos uous en deuez bien taire et Ie parler. Or uous dirai ge fait la roine que nous ferons. esueillons
le et nous offrons del tout a son seruisse. et cele
cui il uodra retenir remaingne auec lui. An non
dieu fait morgue ainsi me ail mie. Car se nous
lesueilliens espoir il ne daingneroit panre nulle de nos .iii. et ainsis ceriens nous homes cil nus
refussoit. mais ie uos loerai que nous ferons .
faissons faire une biere cheualeresse et lenchantons si quil ne puit esuelleer deuant que nous
uorons. Si le faisons dedans couchier. et le faisont
porter duc au clastel de la cherreste. Ce est ly
miex que ie i uoie. Car quant nos larons en nostre prison. Il fera quenque nous uodrons maugre
Suen. Par foi font eles uous dites bien. Lors commandent a lor cheualiers a coper dou bois tant qu il
aient une biere cheualeresce. et il le font tout
errant ainsi com il lor fu commande. si orrent tost fait
la biere. et les dames font lor enchantemens si
ont tel lanc̃ atorne quil ne ce puet en nulle
maniere esuillier. tant comme eles wellent.
Et eles font encortiner la litiere dune coutepointe. puis i mestent lanc̾. Si latornent si:
quil na pooir de lui retorner. et mestent a la
biere le cheual lanc̃. Si lenportent en tel maniere. et cheuauchent tant que ansois quil fust
nuis oscure uindrent au chastel de la charrete. et il estoit ainsis apeles por ce que lancelos
i passa celui ior que meleagant enmena la
roine Guenieure el roiaume de gorre. ensi
con li contes la deuisse
quant il furent uenu el chastel et il orrent lanc̃ descendu: si le firrent
mestre en une chambre fort ou il
nauoit que .ii. fenestres de fer. et .i. huis qui
ot demi piet despes. et ert tous de fer.
Maintenant desfirrent lor enchantemens
et il sesuilla tantost. et regarda tout entor lui
et uit grant plante de chandoiles. Il ce coumance
a sangnier et dit a soi meisf̶mes. Sainte marie ou
sui ge par foi cest enchantemens que ieuoi. Car
orandroit que ie me couchai dormir sous lombre dun pomier en une forest et or me sui troues en une chambre ne sai ou en chastel ou en
tor. ne ni quenois home ne fame. par foi ou ie
Sui enchantes ou ie ne sai que dire de moi.
LOrs li souuient de lionnel qui cestoit couchiez deioste lui. si regarde cil le uerroit
et quant il ne le uoit si est si dolens quil ne seit qu il
puisse deuenir. et dit que diable lont amene la.
apres ce ne demora gueres quil uit de luis dune chambre issir une damoisele. qui assez aporta a mengier. Il la salue quant il la uit uenir
et ele lui. Damoisele fait il par la rien que uos plus
amez dites moi ou ie sui. Sire fait ele si mait diex
uos estes el chastel de la charrete.et il ce sangne
de la merueille quil en a. sainte marie fait il qui
mi amena Sire fait ele ce ne uous dirai ge mie
hore. mais mengiez et uos esforciez et uos couchiez
quant uos plaira. en cest lit qui est biax et riches.
et de lyonel mon cousin car me dites nouelles.
Si maist diex sire fait ele Ie ne sai qui il est. ne
onques nen oie parler au mien esciant. et pour ce ne
uous en sai ie dire ne uoir ne mensonge. quant il
uoit ce qu il est del tout desuoiez si ne sot que dire.
et toutesuoiees saciet por ce quil nauoit de tot
Le ior mengie. Si meniue et boit dolens et correciez. et quant il a assez mengie si uient laiens uns
uarles qui le deschauce maintenant et couche
en .i. bel lit qui estoit fais en la chambre. Si dormi
mauuaissement tote la nuit. Car onques ne fina
de panser a soi et a lyonnel. Si pansa cele nuit en tele maniere que il point ne reposa.
A lendemain a eure de prime quant li solaus
fu leuez uindrent les trois dames Laiens.
que illuec lauoient fait aporter. et furent uestues et atornees si richement que nulle miex.
Qnent eles furent entrees en la chambre si parla cele qui roine estoit et dit. Sire cheualiers uos estes en
nren prison. Mais de tant uos est bien auenu que
la reansons uos cera mout legiere. Dame fait
il donc le dites. et ie me raienberai uolentiers.
Ce ie puis. Sire fait ele la raonces est tele quil
couuient que uos prangniez celi de nous trois que
miex uos plaira. et ce uous ne le uoles faire que
uos soiez si orguilleus que nulle de nous ne uos
plaisse : uraiement sachiez que iamais nisterois
de saiens ains i cerois tousdis en prison. quant
il oit que cele li part tel gieu quil de feroit en
nulle maniere si le tient a mout grant despit.
Si li respont mout correciez. Dame sui ie si a uos
quil couient que ie face amie ou ie ueille ou non.
Ou ie remaingne en prison. Oil par foi fait ele. Ia diex
ne maist fait il ce ie namoie miex a estre en prison
.xx. ans que ie de uous feisse mamie . Car tant
en ceroie abaissiez que tuit cil qui onques naquirent fors dieu non me porroient amender uoire fait ele sauez ce dit. par mon chief mar le deistes
onques mais ne deistes parole qui tant uos cousta
comme ceste fera. et il dit quil ne len chaut. si sen
reua seoir en son lit assez plus quen deuant. et
dit a soi meismes quil uodroit miex estre mors
et ars en feu. Que il sa dame la roine qui est fontainne de toute biaute laissast por tex uielles prandre. et celes sen partent dolentes et correcies de
ce quil les a ensi refusees. et len menassent mout
et dient que por ceste parole nistra ia mais de
prison. Ne morgue ne la uoit mie conneu por
ce que tonses estoit de nouel. Certes fait la roine or i puet estre .x. ans que il nen istra ia
Ior de sa uie ce il ne prant lune de nous troi.
Par foi font les autres .ii. ce uolons nos bien
OR si fu lanc̃ laiens .iii.iours. et fu si adoles quil en perdi le boire et le mangier. si en
pesoit mout a une damoisele que chascun Ior li
a portoit a mengier. et li auoient baillie les
trois dames a seruir. et ele li faissoit tous les
biens quele pooit el monde. et mout estoit doIente de son courrous. Au quart Ior fuostret
Li cheualier de laiens uenu dun tornoi qui auoit
este Le ior. Si commencerent mout a parler et sa
et la que lancet. entendi bien quil uenoient de
tornoier. Lors comansa a panser et a correcier a
Soi meismes. et dit quil ne fu onques si malheures cheualiers comme il est. Car quant il est sain
et haitez et il deuroit aler par tout le monde. et
acheuer les perilleuzes auantures que li autre nosent ataindre. et il auroit bien le pooir
De uenir a chief. Lors Ie metent diable en prison.
si quil nest nus tans quil ne soit malades ou en
prison. Lors regreste ses mecheances dont il auoit
eue trop souant. Si comance a faire trop grant duel
et lors uint laiens la damoisele qui de lui ce prenoit
garde. Et quant ele le uoit si grant duel mener si est trop
dolente. Si li dit. ha sire pour dieu qu aues uos qui
tel duel faites. Damoisele fait il ie ne deuroie mie
duel faire mai moi ocirre tout mort. car ie sui
li plus mecheans del monde. Dites moi qui uos estes
et coument uos auez non. et ie uous creant leaument que Ia nus nel saura ne ci ne aillours. Or le me dites
par la rien que uous plus amez en cest monde.
Damoisele fait il tant mauez coniure que ie le uos dirai. Ie sui li plus mal auanturex cheualiers qui
onques portas armes. Ne ma mescheance ne commance mie ore a premuierement. Mais des lor que ie
gissoie en mon bersuel. Car ie perdi a une matinee mon pere qui mout estoit preudons. et fui deserites de toute ma terre. Dont geusse a grant plante
cele meust este gardee. Si uos di uraiement que
Iai non lanc̃. li mescheans. quant ele entant que
cest Lanc̃ que len tient au millor cheualier del monde.
Si est tant lie que nulle plus. Lors li dit sire ie sai
bien que ceste prisons uos anuie. et que uos en isteriez
uolentiers ce uous poiez. Certes fait il il nest
riens que ie poisse faire a monor que ie ne fasse
por estre hors. Par foi fait ele et ie uos en osterai
ce uous uolez faire ce que ie uos dirai. dites fait il
Ie le ferai ce ie puis. Il est uoirs fait ele que la roine de cest chaltel la dame de sorestan ma tenue longuement. et si uous dirai coument. Il a xii ans
passez que ie estoie petite que mes peres li dus de
richedon. commansa guerre au roi de sorestan qui
estoit sires a la dame de saiens. Mais a la parfin firrent pais. et sacorderent a ce que mes peres me
donna a .i. petit fil le roi. qui nauoit mie plus de
.ui. ans. Si menuoia saiens pour norrir et ie nauoie que .u. ans de aage.
Apres ce ne demora gaires que mes peres morut et ma mere ausint. Si que la terre remest a garder en la main a ceste roine. Oan .uiii.
Iors deuant noel cesmut li damoisiax qui mauoit fiencie a aler a la court le roi artu por estre
cheualiers nouiax. Si nous mesauint tant quil fu
ocis a lissue de carlion. quant ie sou qu il fu mors
Si men uou aler de saiens. et demandai que len
me rendist ma terre. Mais la roine dit que ce ie
langoissoie .i. petit ie nen auroie Ia mais plain pie
pour pooir que ie neusse. Ie la laissai atant que
plus nen osai dire. et tant quil auint auant ier
que uns suens freres me domanda a fame. et le
me dona et le moe fist fiancier a force. et le reuesti de toute ma terre. et me doit espouser de digmanche en .uiii. Iours. Mais certes por noiant le
font que il ne maura ia a fame. et si ai bone
raison. Car il est li plus desloiaus cheualiers et li plus
traites et li plus couars de tout le monde. et ce uos
por moi uoliez tant faire que uos a celui Iour
uenissiez tous armes por contredire les noces
en cest chastel tant que cis mariages fust desfais. Ie uous ieteroie en nuit de prison. et uos
donroie bon cheual et bones armes. En non dieu
damoisele fait il se uous ainsi le uoliez faire.
Ie uous creanterai orandroit comme leax cheualier que
Ie a celui Ior reuannrai en cest chastel. et ferai
tant que ie uos deliuerai del cheualier et raurez uostre terre. Cil ni a grignor arest que uos ne mauez dit.
Certes fait ele il ni a autre chose. Dont uos asseur
Ie loialment fait il que ie cest conuenant uos tanrai.
et Ie uous creant fait ele que ie uos metrai hors de saiens.
ENsi asseurent lun lautre si sen part la damoisele atant. et lanc̃ remaint mout liez
de ce que la damoisele li promet. quant il fu auques anuitie et cil de laiens furent couchie et
endormi. la damoisele oure luis de la chambre
et uient a lanc̃. et li dit. Sire uenez apres moi.
et il se lieue si ua ap̃z li la ou ele le mainne. En
une chambre aual pres dun uergier. Puis li baille bones armes et bon cheual. et quant il est aparilliez de monter: il a dit a la damoisele. Damoisele dites moi de quel tornoi li cheualier de saiens
parloient ennuit. Sire fait ele uolentiers. Il
est uoirs que li rois bademagus et li rois de norgalles fiencerent auant ier .i. tornoiement. li
uns contre lautre. de gent contre gent. Si ont hui
este asamble en une praerie qui est pres de ci
a .ii. lieues. Si que ciz de saiens a cui uos aues oi
parler en sont hui uenu. et li ques fait lanc̃.
en ont eu le pieur. par foi fait ele li rois bandemagus en a este chaciez. Car il nauoit mie tant
de gent de la moitiet comme li rois de norgales.
Auoit. Mais il prist Iour de rasanbler ensamble iuesdi. et il na mais que .i. Iour entre deus.
Qnent il oit que li rois bandemgus en a este chaciez. Si en est mout dolens. Car cestoit li hons el
monde qui plus li auoit fait donor. Si est mout
dolens quil na este a cele asanblee. Car ce il i fust
uenus a ce quil ce senc sains et haitiez. et desirrans
de porter armes. Il ne cuide mie que li rois en
eust le piour si comme il a ore.
LOrs monte en son cheual. et commande la damoisele a dieu. et ele li prie quil ne loblit
pas de son couenant. Si maist diex fait il non ferai ge si sen part atant. et sen ua parmi le uergier:
Puis entra on une praerie. et trueue .i. petit
Sentier qui le mena a lentree dune forest. il
uoit .i. pauillon tandu desous .i. ornre. si torne
Son cheual de cele part car gent i cuide trouer. Si
dessent et uoit dedens .ii. cierges ardans. et i grant
lit couuert dun samit pourpre. il uient au lit
Si ni trueue home ne fame ne el pauillon ausint. et quant il uoit ce si uient a son cheual si li oste la celle et le frainc. Puis se desarme et met
sespee a son cheuez. et se despoille et couche en lit
Si estaint le cierge por la clarte que mal ne li face. et sendort maintenant. Apres ce ne demora gaires que laiens uint .i. cheualiers ciz cui li pauillons estoit. et quant il troua les cuerges estains si cuida que
Sa fame fust endormie et quele ot eut les cierges
estains por la clarte que mal ne li feist. Il estoit
Sans espee et sans armes. Si ce couche erranment
deles lancelot. Si ce trait pres de lui et lacole et le
baisse. Car il cuidoit uraiement que ce fust sa fame
Qnent lanc sent celui qui le baisoit si saut sus
tous desuez. et cuide bien que ce soit dame ou damoisele. Si li ert a deus bras. et cil saparsoit
tantost. et cuide que ce soit li lechierres sa fame. si
se dresce en son estant et se desuolespe de lui. puis laert as bras. et le souprant. si quen sois quil sen
soit pris gard la il iere desous lui a terre. puis li dit
certes lerres mar i uenistes moi faire honte et
mar uos couchastes auec ma fame en mon
pauillon meismes. puis Li done del poing tel
cop enmi les dans qua pou qu il ne len ai i. brisiez
Qunt lanceloz ce sont si mal menes si laert par la goule et le rue desous lui. et le flatit contre .i. grant chaillou qui enmi le pauillon
estoit. Li cheualiers ot une grant plaie a son cheoir
et lanc̃ ce lieue et uat cele part ou il ot sespee misse
Si la truit tote nue. La lame luisoit cler si que lan
peoit auques ueoir parmi le pauillon. Et quant li cheualiers
le uoit uenir lespee traite si ne losse atandre ains
sentorne fuiant tous nus. et se fiert en la forest.
et lanc̃ apres qui atant ne le wet laissier. Si le chace
tant tout sans robe quil laconsient. et le fiert de
lespee parmi le pis si quil le fant tout parmi les rains.
et ciz chiet mors a terre. et lanc̃ reuient  i̶ au pauillon.
et ce couche et sendort iusc au marin. Mais mout ce
sent blcie del cop que ciz li ot done enmi les dens. A
Landemain. quant li oiseles chande se leua et uesti et
prist ses armes. et monta en son cheual et se parti de
de laieus. Si quil n e sot pas a cele fois qui li cheualiers
estoit. quant il fu en la forest si encontra .iiii. escuiers qui menoient .iiii. destriers en destre
tous blans et auoit chascuns coureture blanche
et uns autres portoit .i. escu blanc comme nois. Il
salue les escuiers et demande a cui ciz h̶arnes est.
Sire font il a .i. nouel chr᷑ qui demain wet estre
au tornoiement les .ii. rois. et coment a il non fait
lanc̃. Sire len lapelle Gallehondin et fu fiz Galehout des lontainnes ysles. quil angendra en
belienne lainnee fille le roi de norgales̶ et a quex
aidera il fait lanc̃. Sire font il au roi de norgale son  a̶aoel. et ciz tornoiemens ou cera il. Il cera
en cele praierie ou uous aues passe.
LOrs les coumande lanc̃ a dieu et sen part atant.
et quant il ot .i. pou ale si ot a destre soner une
cloche. Il sadresce cele part et uoit une abeie de blans
moinnes. Il descent et baille son cheual a garder a .i. garson. Puis entre el moustier tous armes fors de son hiaume. quant il fu laiens entres si trueue la ceror meleagan. Celi quil ost
oste de la dolereuse tor. en cil ost este en prison
et ele lesgarde tant quele quenoit et auisse que
cest lanc̃. Mais mout ce merueille que si bel cheweil sont deuenu quil suet auoir. et pance quil
ait este malades et par ce li sont il cheu. si suiffre a parler a lui iuqu apres la messe. quant
la messe fu chantee et lanc̃. fu issus del moustier
La damoilele uient apres lui et li dist. Sire
bien soiez uos uenus. et il la quenoit si li cort les
bras tandus. et li dit ma tres douce damoisele
uos soiez la tres bien uenue comment laues uos puis
fait que Ie ne uos ui. Sire fut ele mout bien dieu merci
et la uostre. et quele auauture uos a sa amenee. Sire ie sui uenue por .i. tornoiement ueoir. qui cera demain pres de ci. Si la enprins mes peres li rois bademagus et li rois de norgales. Mais il en a ia este une
fois uaincus que li rois de norgale a trop grant geut. et
il it que ausi i estoit il uenus por le ueoir. uoire
sire fait ele i errez uos demain. Oil fait il ce Ie puis.
dont uos pri ie par amors que uos aidiez aus nos. certes fait il damoisele si ferai ie uolentiers de
tout mon pooir. Sire fait ele mil mercis de dieu
dont sai ge bien que li rois de norgalez perdra le
tot. et mes peres en aura lennor.
SIre fait ele ie uos pri que uous remangniez
hui mais auec moi. et demain mouurons por
aler au tornoiement ensanble. et len uos en sara
bon gre. et sachiez que ce uos partzr de ci uos ne troueriez hui mais ostel si bon pres del tornoiement
et sachiez que uos cerois si bien seruis de totes choses comme len porra miex. et il dit quil remendra puis quil li plait. Si le fait desarmer tantost. et ele
prant .I. uarlet tout celeement. Si dit ua tan au
chastel a la harpe. Si di mon pere le roi bademagu que ie ai lanc̃. aucques moi. qui demain li doit aidier au tornoiement. et le uangne
ueoir uistement ce il puet en nulle maniere. et
li uarles ce part de la dame et uient au roi bademagu. Si li dit ce que sa fille li mande. quant li
rois bademagus oit les nouelles de lanc̃. si en
est si liez quil nen set mesure Si pance quil lira ueoir au plus priueement quil porra. Car par
auanture lanc̃. ne uoloit en nulle maniere que
len le queneust au tornoiement. Il eslit a iii. de
ses plus priuez amis. Si en fu li uns dus et autres cueus. et li dui autre simpl cheualier et mout estoient preudome. Il couient fait il que uos uangniez auecques moi duques a une abeie qui est
en cele forest la. et il dient que si feront il uolentiers si mueuent errantment. et quant il
uint fors del chastel li rois lor dit. Signor sauez
uous cui ie uous maing ueoir. Ie uos mains fait
il ueoir merueilles. que ie uos main ueoir .I. seus
cheualier qui a en soi totes les uertus par quoi uns hons
est loez el siecle. ne nus nen est si bien garnis comme
il est. Car il est li plus biax cheualiers del monde. et com plus a proesce en lui quil na ore en home mortel.
Et de sa ualor ne porroit nus estre. Cest li mieudres et li plus desirres que ie onques ueisse. ne
nus ne uos en porroit tant de bien dire quil nen
eust .C. tans plus. Si sai bien conques diex ne fist
Si bel sors que por estre mirrois as autres. par
foi sire font il uos dites merueilles. et ce il est tex
comme len le uous deuissez len le deueroit bien .C.
lieues lons aler ueoir. par foi fait li rois si a fait
len maintes fois plus. Ie ui faire une queste por
lui ou il ot tex xl. u. cheualiers qui tuit estoient
preudome. et le quirrent .i. an entier por ueoir
seulement. Ne ni ot celui dax qui le ueist a cele
fois. Or sachiez que cil en alerent plus de mil
lieues et si ne keurrent mie
TAnt ont ale quil uindrent en labeie.
ou lanc̃ estoit si descendent. et li uarles
uient  auant qui dist a la damoisele. Damoisele messires li rois est uenus. et ele na tantost
encontre lui. et le prant par la main et le mainne en
Une chambre ou lanc̃. ce gissoit. mais il ne
dormoit mie. et quant il uoit le roi bandemagu uenir : si li cort a lancontre et li geste les bras
au col. et dit que bien soit il uenus. et puis ua
as autres et lor fait mout bele chiere. et li rois
sumelie mout et li dit quil est ses serians et ses
amis. ha: Sire fait lanc̃. por dieu merci ne
dites mais tex paroles. que uos ne me porriez
plus correcier. Car nus rois ne doit estre serians a si poure cheualier comme Ie sui. Mais sires et
commanderes . ha: Sire fait li rois uos nestes
mie si poures que ie ne uos̶sise auoir changie
la moitie de ma richesse a la moitie de tel pourete com uous auez se uos me uoliez faire compangnie. Sire fait il or laissons les paroles atant.
Car ce nest mie comparisons de meitre .I. poure
cheualier contre .I. riche Roi. Mais dites moi comment uos i auez puis fait que ie ne uos ui.
CErtes biax sire fait li rois Ie uos ai puis
assez desirre. et hier quant mi home fuostret
Iete del champ uos regretai ie assee. Car ce ie
tous seus uos tenisse auec moi: Ie sai bien
uraement que il fussent desconfit. et ie uos pri
pour dira et por ce que ie soie ur̃es amis: que
uos nous aidiez a demain a abatre lor grans
orguil. et li dit que si fera il uolentiers.
Mais ie uos requir. sire que uos ne me fachez
Conoistre a homme qui de moi demant. Car
ce gestoie conneus tot men porroit uenir corros.
Si maist diex sire fait li rois ia par moi nen saura
len nouelles. et il dit que dont ira il uolentiers.
Grant piece fu laiens li rois tant quil orent
mengie au disner. mais ce li iiii. compangnon le roi sesmeruillaient : et ce il esgardoient bien lanc̃. ce ne fut mie a demander. Car il
ne uirent onques mais home quil prissasent tant
comme il font lui. quant uint a hore de none que li
rois ot mengie par laisir: si dit quil len conuenoit aler.
et prist congie a lanc̃. et laissa .iii. de ses cheualiers auecques
lui. por lui faire compangnie et por ce quil uangne aueques Iui au tornoiement. au chastel de la harpe
ou ci home sont. quant il sont dessendu si demandent au roi ou il auoit tant demore. et il dit en
.I. tel lieu ou il auoit a faire. et si auoit si bien fait
Sa besongne comme il uoloit. Car ie uous di uraiement fait il que iai puis troue tel aide dont cil de
la ceront uaincu. Si le sai bien certainement ne plus
ne lor en wet dire.
CElui Ior firrent li roi drecier lor loges
de fust enmi les pres ou il auoit apuians por
les dames et les damoiseles apuier. et il estoit lors
a coutume que les li autes dames et les roines
uenoient aus tornoiemens .ii. lornees loing
ou trois. et tuit li cheualier errant qui suoent les tornoiemens i amenoient lor amies et lor damoiseles por ueoir les millors cheualiers. et por ce faisoit
lon les loges drecier. Cele nuit su lanc̃ seruis et honorez tant com li troi baron porrent. Ciz
que li rois bademagus i auoit laissiez. Au matin
ains que li Iors aparut et que lanc̃ fust leuez
uint a lui la damoisele par cui il estoit remes laiens. et li dist que bon ior li doint diex. et il li rendi son salut mout cortoisement. Sire fait ele ie
uiang prandre congie a uous por aler es loges des
pres. Car ie ne ueil pas. demorer par presse des
cheuaucheurs que Ia i cera. grans que ie ni
porroie passer. Ales a dieu damoisele fait il.
LOrs li prie. Biax sire fait ele gardes que ie
uos i uoie. que si maist diex ie niroie Ia autrement. et il dit qu il i cera. Lors sen part la damoisele
atout grant compaingnie de gent. de dames et de
damoiseles. et quant ele uient au pres si trueue
que les loges furent plaines de dames et de damoseles. que Ia estoient motees as fenestres.
et atandoient tant que li tornoiemens uenist
Et la fille le roi de norgades. cele que messires
.G. ot pucele. quant ele uoit uenir la fille le roi bademagu. Si ua encontre et la resoit a mout grant Ioie. et la fait deles li seoir et commancent a parler dunes
et dautres. et tant que la fille le roi bademagu
demanda qui miex lauoit fait a lautre asanblee.
et une autre damoisele qui se seoit deles li dit que
mador de la porte uns cheualiers de la maison le roi
artu. et mordres li freres monsignor .G. auoient tout uaincu. et quex cheualiers est il mordres fait
ele. par foi fait lautre li graindres cheualiers que ie onqes
ueisse et li miex ferant de lance
ENsi parloient entr elles des cheualiers. Et lanc̃
ce fu uestus et chauciez et aparilliez et ot oie
messe. et li troi cheualier auoient laissie lor armes a
chastel. si les enuoient querre. et li rois bademagus lor d̶e̶manda quil ne uenissent deuant prime. et qu il baillaissent a lanc̃. blanches couuertures blanches a lui et a son cheual. et escu tout blanc
et il si firrent. quant uint endroit prime quil
furent tuit arme fors de lor hiaumes. Si dirent
a lancelot qui maniast por aler plus seurement.
Mais il dit que non feroit. et il monterent tantost et se partirent de laiens. et cheuaucherent parmi
la forest tant qu il uindrent en la place. Si erent
assanble que dune part que dautre plus de .x.
mile. et le faissoient bien de .ii. pars. mais plus
auoit li rois de norgales plus de gent que li rois
bademagus nauoit par deuers lui.
Qnent lanc̃ uint pres des Ioustans si ce torne
dune part entre lui et ses compangnons. et regarde li quex faisoient miex. Si enuoit trois
par deuers le roi de norgales qui trop bien le font.
Car il donent hardement au lor par lor hardement et par lor bien faire. Si auoient Ia tant fait que
li home bademagu estoient Ia recule bien .ii.
archies. et la fille le roi de norgales en parole et dit a ses compangnes. Oiant la file le
roi bademagu. par dieu mout fust bons encui li tornoiemens ce ciz de la poissent soufrir les nos. Mais il met auis a ce quil uont
recullant quil ceront par tans mis a la fuie.
et Ia diex ne maist ce ciz troi cheualier ne font
mout a proisier qui par deuers les nos sont
Que par eus sont desconfit ciz de gorre. Damoisile fait la fille le roi bademagu qui sont
cil qui tant doiuent etre prisie. Par foi fait ele
li uns en est mordres li freres monsignor .G.
cil a cel escu uermeil. et li autres est mador de la porte. Li graindes cheualiers qui ci soit. et li tiers est Galehodins mes niez qui porte cel escu blanc. se sont
cil qui miex le font de tote ceste place. et par cui
uostre gent cera hui desconfite.
OR ne uous esmaiez damoisele fait cele de
gorre que si maist diex fait cele de gorre
que ce uostres peres ne sen fuit : il uerra encui tel
cop doner dont il natandroit .i. por perdre sa terre.
he: fait cele qui les donra. par foi fait cele ueoir le
porres par tans. Car ciz est uenus qui tes cous done.
En ce quil parloient ensi si oient le cri leuer sor
ceus de gorre qui sen fuioient et les aloient prenant ciz de norgales. et lanc̃ apele cex qui auec lui
sont uenu sues moi que nus auons trop atandu.
et il si font. Lors laisse corre parmi les rans tant
con li cheuaus pot aler. et fiert si durement celui
quil encontre quil porte a terre et lui et le cheual
lun sor lautre. et fiert si de retor sor .i. autre qu il
li fait la cele widier. quant il ot son glaiue brisiet il met la main a lespee dont il ce sot mout
bien aidier. Si comance entor lui a doner grans
cox. et torne son cheual amont et aual. ne na consieut home quil ne port a terre. Il abat cheualiers
et cheuaus et errage escus de cox et hiaumes de
testes. Si fait tant en pou deure que tout li tornois est arestes sor lui por uepir les merueilles
quil fait. Car il naconsieut home tant soit pres
por quil lataingne a cop que il ne poit a terre ou
ecie ou mehangne. si lont conneu en po deure
cil qui onques mais ne lauoient queneu. ne
ueu. et tant le redotent por les merueilles qu il
li uoient faire deuant eus quil ni a mais nul
cil ne se uuelt faire ocirre qui a cop lose atandre. Si ocit et mehaingne tant de ceus de no
norgales que a fine force les fait reculer plus
de trois archies. tant fait que tuit parolent
de lui et amont et aual. et dient que tout uaint
li cheualier bademagu. as armes blanches.et li troi
conpangnons qui cex de gorre auoient mis a
la fui et qui estoient issu del tornoiement
por eus refroidier .I. pou. Si sesmerueillent
mout quant il uoient Lor gent fuir. Si demandent que ce est. Que ce est fait uns uarles
nauez uos ueues les merueilles qui il i a. ques
merueilles i a il fait mordres. par foi sire il
I a .i. cheualier a unes armes blanches .i. diable .i.
auersier. qui plus ocirroit encui de gent.
que len ne porroit arengrer domes mort en
.i. arpant de terre. Ne nales mie cele part ce uos
ne uoles morir. que ia diex ne maist ce encontre sespee puet duret ne fers ne aciers.
LOrs relacent lor hiaumes et montent
es cheuaus et prannent escus et glaiues et
laissent corre a lanc̃. Deuant cui ciz de norgales fuioient ausi com li lieures fuit deuant les
chiens. et lanc̃. ot lance recouuree quil toli
a .i. de ceus qui deuant lui en fuioient. Si
Sadresce a lun des trois et cestoit mordres. et
le fiert si durement qu il li met parmi la destre
espaule et le fer et le fust. Il lenpaint bien si le
porte del cheual a terre tot enferre. Et li rois
bandemagus que derier lui estoit li baille .i.
autre glaiue. Tenes sire fait il moustres
nos encore comment uos sauez Iouster. et il laisse maintenant corre uers mador. et ciz li brise
Son glaiue enmi le pis. et lancelos qui porta sa
lance .i. pou bas le fier si quil li met parmi la
destre ciusse et fer et fust. Si porte lui et le cheual a terre tout en .i. mont. Si sen pasce outre
et trait lespee et fiert Galehoudin en lescu blans
Si quil len abat .I. grant chantel. et lespee descendi Iuques sor le cleual. Si li cope tout le col deuant les espaules. Si quil abat en .I. mont et
cheual et cheualier
Qnent li rois de norgales uoit les grans merueilles que ciz fait si ne lose atandre. ains
torne en fuie tant com li cheuaus li puet
Aler. Lors comance la criee. Car cil de norgale
fuient tant comme il pueent de cheual traire.
Et cil de gorre les enchaucent et les uont prenant a lor uolente. et quant lanc̃. uoit quil sont
desconfit et quil ni a nul recourier si ce fiert
en la forest. et sen ua grant aerre que il ne uet
estre arestes de nelui. Assez fu quis et demandes. mais il ni ot celui qui trouer le poist.
et quant li rois bademagus uoit qu il en est ales
et quil ne seroit mie trouez si est tant dolent
Quil ne seit quil dore dire. et dit que uoirement
est il li plus maleureus hons qui onques fust.
Car il auoit ore auec soi le plus preudome dou
monde. que il deust faire ioie et or la perdu par sa
mauuaitie. Et Galehodins que lanc̾. ot abatu
fu remontes au miex quil pot. et uient au roi bademagu. Si ce fait quenoistre. Et quant li rois le
quenoit si li fait mout grant Ioie. et cil li dit. Sire
Ie sui a uous uenus. Si uos pri que uos me dites qui est
li cheualiers quil a hui si bien fait par deuers uus.
BIax sire fait li rois por quoi le demandes
uos. Sire fait il por ce que ie sui Iones
et si sai pou darmes. Si auroie bien mestier de acointier a si preudome com il est. por ce quil
men apreist et si amandroi de sa compangnie tenir.
Certes fait li rois bademagus ce il uous quenoisoit il uos auroit mout chier. Car il ama mout uostre pere. et uostres peres le rama tant conques hons namma tant autre. Si uos di por uoir que cest messires lanc̃. dou lac. Lanc̃. fait il. En nou dieu Ie
cuidoie uraiement quil fust mors. Mais puis qu il
est uis ie creant a dieu que ia mais ne finerai
de cheuauchier se mors ou maladie ne mauanre
que ie ne manasoie en prison es tant que ie lau̶uroi troue. et quant ie le trouerai Ie li prierai tant
que por lamor de mon pere quil tant ama qu il
me retaingne de sa compangnie. et me lait aler auec lui serchier les auantures. et se il ne ueut
faire totesuoies me consillera il miex que nus
autres ne feroit. Atant sen part del roi bademagu et san uait ainsi armes comme il estoit. ne
ne le fait sauoir a cestui ne a cest autre. ne
ne mainne auec lui escuier ne garson. Si cheuauche tote ior aiornee quil nencontre boine ne
fame qui nouelles len die de ce quil queroit
et lanc̃ deuache las et trauilliez de ce quil
auoit fait. et ses cheuaus se doloit si. que del
poindre quil auoit fait que des petites plaies quil auoit : que apainnes pooit aler que le
pas. Lanbleure petite.
LOrs ce resgarde lanc̃. et uoit uenir .I.
cheualier tout arme et une dame auec lui.
et il le saluent quant il uiennent pres. et
il a paour quil ne le quenoissent si respont
daset Si dit que diex les beneie. Sire fait la
dame qui estes uos. et lanc̃. respont dame
Ie sui uns cheualiers ce poez ueoir. Si maist diex fait
ele cheualiers estes uous tex qui na millor cheualier el monde.
et si le sai par oir dire et par ueoir. et ie uos pri par
la rien que uos plus ames que uos huimais habregiez auec moi. Par .i. couent que ie uos mosterai demain la plus bele rien dou siecle. et il dit
quil ira uolentiers par cest couant. Or en uenez dont fait ele ales deuant fait il et ie uous sieurai sans faille la o uos ires
LOrs sen ua la dame et ciz apres qui grignor mestier eust de reposer que de cheuauchier.
Si ont tant ale quil uinrent en une petite
ualee. et uoient el fons .I. chastel dunt li mur sont
haut et fort et maiement crenele. et quant il sont uenu a la porte si fu Ia grans nuis. et la dame apelle
celui qui la perte gardoit et li dit quil lourit. Et
cil si fit si entrent ens et cheuauchent iuc au maitre palais. Et quant cil de laiens sorrent que lor dame uenoit si saillent a lancontre. com gent saige
et cortoise. atout Grans cierges et grans tortis
Car autrement ni ueissent il point por la nuit
qui estoit oscure. Si descent la dame et ele lor
dit quil ne sentremeisent ia de li. Mais ie uos pri donorer cel signor et del seruir Car ben
Sachiez fait ele qu il est li plus preudons del monde et li muedres cheualiers. et il le descendent maintenant et li ostent lescu de son col. et le mainnent
amont et le desarment. Et la dame lesgarde
et uoit quele il a le uis trestout enfle et gros et le
nes escorchie et tout sanglant. des cox quil ot
donez et receus. Si font aporter iaue chaude
a lauer son col et son uis. qui tous estoit noirciz des mailles del haubert. et quant ele trueue lescu si lesgarde mout longuement. et dit oiant
ciax de laiens. ha escus tant auez hui este esgardes et desirres estre ueus de maintes beles
dames. Si maist diex bien ce puet uanter ciz
qui uos porte conques cheualiers ne fist tex merueilles en .I. Iour. com il a hui faites. et beneois soit
diex qui le me dona hui trouer car il ne me porra
plus Grans honors auenir comme e ce qu il est uenus en mon ostel.
Atant entra la dame en sa chanbre.
et li aporte une robe de sendail a uestir
Et quant il est uestus si le fait seoir en .I.
lit. et li dit sire reposes uos. Car uos
le deuez bien faire. Car assez auez hui este lassez et trauilliez. et la dame commande a ciax de laiens quil apareillent a menger. Car il en est bien tant
Qnent il furent assis Si uint laiens uns uarles
qui dit a la dale de par dieu fait ele ua si li
di qui uaingne mengier. et quil ne demort mie. Car il a saients un cheualier a cui Ie weil qui face Ioie
grant. et grant feste et li uarles reuient a son signor
et li dit ce que sa dame li mande. et cil se desarme
maintenant. et ausi font li autre qui auec lui sont
uenu. Si uint el palais lui disime de cheualiers. et la
dame ce lieue encontre lui. et ausi fait lanc̃. et li
sires li commande quil se raciee. et il si fait. et quant
il furent tuit assis et il orrent a pou mengie. si
dit la dame a son signor. Sire faites faite a uostre hoste que bien sachiez que a plus preudome de lui
ne poeis faire honor. Preudome dame fait li
Sires. Certes ie ne cuit mie que il ait el monde que
.I. preudome. Mais celui ai ie hui ueu esprouer
entre cheualiers que cherrie fu establie : ne cuit que hons
mortes feis tex meruelles com il a hui faites. Lors
li dit la dame ausi com cele ni eust mie este. Sire ou
fu ce que uos ueistes cel cheualier que uos de̶ites. Ce fu
fait il a lasanblee le roi bademagu et le roi de norgales. Sire fait ele quex grignois merueilles
pooit il faire ne que uns autres. quex dame fait
il. Ie nel uos sauroie mie raconter ne ie nen seroie
mie creus ce ie ne le uons Iuroie sor sains. Car
il uos sanbleroit mensonge. et cele cui il plot a escouter ce quele auoit ueu. et mesmement deuant ce
lui qui auoit ce fait. Si dit a son signor. Biax
Sires car nus en dites aucun bial cop deuant cest
preudome qui saiens est habregiez si quil le saiche dire quant il uanra en son pais. Biax cops fait
li sires uos en sa ie dire plus de mil. Car ie laloie ades suant por ueoitr les grans merueilles que il
faissoit. Si li ui ocirre a .u. cos .u. cheualier et .u. cheuas
Si uestement qu il fandoit parmi presques les cheualiers et les cheuaus ce que onques mais hons ne fit.
DE moi meismes uos di ge qu il trancha mon escu en .ii. moitiez. et fendi mon cheual et ma
cele en .ii. moitiez. En nou dieu fait la dame dont
ne nossisiez uos mie qu il retornast par .i. autre cop
feru Ie dame si maist diex ie nen atandisse .i.
autre cop de sa main por la terre le roi artu. Car
apres son cop ne couient il mire fors la mort
Ne il na houme el monde au mien essiant
ce il lauoit ueu ausi bien com ie ai qui a cop latainsit.
La dame ce commance tantost a rire. Encore uos
dirai ie fait li sires grignors merueilles. par mon
chief ie le̶i ui abatre dun tros de lance .u. cheualiers.
Ce ne fist onques mais ne hons ne diables.
OR me dites fait la dame que feriez uos ce uos auiez .i. si preudome herbregie
en uostre hostel. par dieu fait il se la force
en estoit moie il ne meschaperoit lamais ains
le retanroie o moi a tousdis. Car plus riche treSor ne porroie ie retenir. Que feriez uous
fait la dame ce il i auoit este en tel maniere
que uos ne le quenoussiez. Ia nauroie Iamais
Ioie fait il. et ce cil de mon ostel le sauoient et
ll nel me dissoient. Il ne porroient eschaper
Sans mort. En nou dieu sire fait la dame dont
nel uos celerai ie plus. ains le uous dirai Car ie
ne ueil pas auoir uostre haine. Sachies que cest
cis preudons qui deles uos siet. Moustres moi
fait il son escu et par ce le quenoistrai ie bien.
et ele le commande a aporter. Dame dame fait
lanc̃ uos me feres tant de honte com uos nores en
uostre ostel. Mais sachiez se ie cuidasse que uos fussiez si uilainne ie ni fuste ennuit entres. por
pooir que uos eussiez. ha sire fait la dame denez uos ceste chose a mesproisn. Dame fait
il oil. Certes sire fait la dame dont nen cera il
plus fait puis que il uos en poise. Et sachiez
que ie le faissoie par enmors. et uos en cuidoie
Faire grant honor. et lors ce lieue li sires et ua
en la chambre ou li escus estoit. et si tost comme
il la ueu si a trop grant Ioie.
LOrs reuient arriers et fait lanc̃. si grant
loie com nus plus. et dit quil est tous siens
a faire son conmandement et cis len mercie mout. Cele nuit fu lanc̃ couchies mout a aise et se reposa. Car mout estoit las et trauilliez.
Si dormi Iuqu a landemain. et quant il se fu esuilliez si estoit Ia li solaus leuez grant piece auoit.
et la dame li a aparillie robe deliee deuant
Son lit. et il la prist et la uesti. Et quant il fu uestus
et aparilliez et il ot oie messe. si fu li mengiers
aprestes. et quant il ot mengie et les tables furent leuees. Lanc̃. demanda ses armes. et le
sires li prie que il remangne huimais
Et il dit quil ne le feroit en nulle maniere. Et quant il est montes sor son cheual si demande son glaiue. et len li aporte. et il dit a la
dame de laiens. Dame uos souantoit il del
couenant qui est entre moi et uos Sire fait ele oil
bien. Dont uos pri ie fait il que uos uos aquites enuers
moi. Se uos le deuez faire. Et ele dit que si fera
ele uolentiers.
Lors fait enceler i palefroi a i. uarlet.
et dit quil la sieue. Dame fait li sires ou
deuez uos alez. Sire fait il ie menrai cest
cheualier a corbenic. Car ie li a couuant a moustrer
La plus bele riens dou siecle. Ales dont fait il
Si panses del retorner plus tost que uos porrois.
Et ele sen part atant et quiert son chemin entre
li et lanc̃. et fu mout bien atorne por le chaut qui
Grans estoit. Ensi cheuanchent Iuques a no
ne que uiennent en une grant ualee. et uoient
deuant eus auaI .I. petit chastel. mout bien seant de totes choses. Car il ert clos tout entor
deue rade et parfonde. et de haus murs batilliez. et
quant il uiennent pres si encontrent une pucele
qui dit a la dame. Dame ou menez uos cest cheualier. et
ele dit quele le main a corbenic. uoire dame dit
ele en nou dieu dont ne lemmez uos gaires. Car
uos le menez en tel lieu dont nus ne puet partir
sans honte et sans damelge. Si fera fait la
dame ce dieu plait.
TAnt ont ale quil sont uenu el chastel.
et trouerent le pont de fust par ou len pasoit
au chastel. si entrent ens. et quant il uiennent en la maistre rue. Si coumancent li un
et li autre acrier a lanc̃. Sire cheualiers la charreste uos atant. et il respont basset que ce il le
couient entrer en charreste ce niert mie la
premiere fois quil i aura entre. et il cheuauchent totesuoies tant quil uiennent a la maistre tor. Si la prise mout. Car cest la plus bele et
la miex seant quil ueist onques de son grant.
et il regarde sor destre et oit crier une fame
ce li est auis : asses pres de lui. et point cele part
et uoit que cest la damoisele que messires .G.
uos ieter de la caue mais il ne pot. et cele crioit Sainte marie qui me ietera de ci. Et quant ele uoit lanc̃ si li crie. Sire cheualiers fait ele ietes
moi de ceste caue qui tote mart. Lors uient
A la caue et la prent par la main et la met
hors. et quant ele ce uoit deliure si li chiet as piez
et li baisse la Ianbe et le soler et li dit. Sire beneoite soit leure que uos futes nez. Car uos maues iete de la dolor plus grande ou fame fust
onques mais. Maintenant commensa a enplir
la salle de dames et de cheualiers. et si assenblerent
tuit cil del chastel por ueoir la grant merueille
Si uestent la damoisele et la mainnent a .I. chapele por rendre graces a nostre signor. et lors menerent lanc̃ a une c̶h̶a̶ cimetere deiouste aluec
seant. et li mostrerent une tombe mout riche
ou il auoit lestres escrites mout riches. qui dissoient Ia ceste tonbe ne cera leuee deuant que
li serpans dont li grans lyons istera. i metra la
main. mais ciz la leuera legierement. et lors cera
engendres li lyons en la bele fille au roi de la terre forainne.
Qnent il a leues les lettres si ne atant mie
bien qu eles dient. et cil qui entor lui sont
Li dient. Sire nous cuidons bien que ce soit
uos dont les lectres parolent . Car nos sauons
bien par la damoisele que uos auez deliuree. que uos
estes li muedres cheualiers del monde. et que uoles uos fait il que ie face ie sui aparilliez a fai uos uolentes. Nous uolons font il que uos leuez
ceste tonbe. et que uos uoiez qu il a dedans. et il met
la main au plus gros chief et la lieue legierement
Et uoit dedans le plus hideus serpant par semlant
et le plus hideus et felon dont il onques mais ost parler. et quant il uoit lanc̃ si geste feu ardant et se
lieue contre lui. et li brule tout son haubert. et se
lance de la fosse enmi la cimetere. Et lors comence a gester feu et flame si que li arbrisel de la cimetere commencent a ardoir. et cil de laiens
sen fuient por lardour et ce mestent as fenestres
pour ueoir comment il en cera. et gestent a lanc̃. son
glaiue et son escu. et il le prant et met lescu deuant
Son uis. et sadresce la ou il uoit le serpant. et li serpens li rue feu et li art tout son escu par desous.
et lanc̃ le fiert del glaiue parmi le pis si quil
li met el cors et fer et fust. et li serpans commace la
terre abatre de ses eles. comme ciz qui estoit naures
a mort. et lanc̃ hauce lespee et li done grans cox la
ou il le puet ataindre Tant que il li fait le chief
uoler. Lors uiennent li cheualier qui Ia estoient arme
Pour aidier Lanc̃. et quant il uoient quil a le serpent ocis si le resoiuent a mout Grant Ioie. et coumencent tuit li saint del chastel a soner. et maintenant uiennent laiens dames et damoiseles
et cheualier. tant que ce nest ce merueille non. et dient
a lanc̃ que bien soit il uenus sor tous ceus del monde
et le mainnent el palais et le desarment.
A ses paroles issi uns cheualiers dune chanbre. et
amenat auec lui grant compangnie. et estoit
li plus biax hons quil ueist puis quil parti de kamalot. et mout sanbloit gentis hons et
uaillant. et quant cil de laiens le uoient uenir si dient a lanc̃. Sire ueci le roi. et il se dresce maintenant encontre lui. et li dit que bien soit il uenus.
et il li rent son salu et li geste les bras au col et li
dit. Sire tant uos auons desire a ueoir et a auoir
que dieu mera or soumes ore saisi de uos. et nus
en auiez grant mestier. Car tant a este nr̃es pais desertes et essilliez et li poure home perdu lor gaangnages que il est ore bien tans ce il plaisoit a nr̃ signor que lor pertes fussent restorees et lor biens
Lor fussent rendu dont il ont asses este grant piece
Souffroitous et apouri. Lors sacient li uns delez
lautre. et li rois li demande qui il est et comment il
a non.et il li respondi qu il a non lanc̃. del lac. Or
me dites fait li rois Bans li preudons qui morit de duel en ne fu il uostres peres. Sire fait il
oil. En nou dieu fait li rois dont sui ge seurs que
par uos ou par chose qui de uous cera. Sera cis pais deliures des estranges auantures qui i a auiennent
nuit et Ior.
LOrs uient auant une dame de grant aage qui
bien pooit auoir .C. ans. Si apela le roi et li
dit. Sire ie uieng a uous parler. et li rois ce
part dilluec et commande a ses cheualiers qui facent a lanc̃ compangnie et il dient que si feront il. et li rois sen
ua auec la dame en une chanbre.et ele li dit quant il furent assis. Sire que porrons nos faire de cet
cheualier que diex nos a saiens amene. Ie ne sai fait
il que gen doie faire. fors tant que il aura ma
fille a sa uolente. En nou dieu sire fait ele Ie sai
bien quil ne la uodra mie prandre quant on li aura oferte. Car il aimme tant la roine Guenieure la fame le roi artus : quil ne uoroit auoir
nulle autre faire compangnie. et por ce conuanra
il que on le face si saigemt᷑ que il ne sen parsoiue.
Or parra fait li rois coument uos le ferois
Fait li rois et coment uos en esploiterois saigement. Car il couieut outreement quil soit
Si en faites del tout a uostre uolente. Or ne uos
en entremetes Ia car gen naurau mout bien a chief.
Si quil ne sen prandra Ia garde ne il ne autres.
Lors entre li rois en la salle et uient a lanc̃. por
Iui faire compangnie. Si parolent li uns a lautre
et sentracourrent au plus bel que il seuent. Si
li demande lanc̃ comment il a non. et il li dit com lapele
Pelles le roi de la terre forainne.
Endementieres quil parloient ainsi se
regarde lanc̃.et uoit entrer parmi la uerriere le coulon que messires .G. i auoit ueu
entrer. A lautre fois et portoit en son bec .I. encencier mout riche. et si tost comme il fu laiens entres. si fu li palais raenplis de totes les bones
odours que cuers mortex porroit panser ne boche dire. Lors se teuostret tuit par laiens quil ni ot
celui qui mot deist. Ains sagenoillerent tuit
quant il uirent le colon uenir. Et il entra d̶ tout
droit en une chanbre. et maintenant saillirent
par laiens seriant et mestent les napes sor lor
dois. Si sacirrent li un et li autre. sans ce que nus
i deist mot ne i fust apelez. De ceste chose
ce merueille mout lanc̃. Si fait autretel comme
li autre font. et saciet deuant le roi. et uoit qu il
Sont tuit en pereres et en orisons et il ausis. Apres ce ne demora gaires que lanc̃. uoit issir
dune chambre la damoisele que messires .G. ot
trait resgardes. et fu si tresbele et aueuans de
tant de choses : que lanc̃ dit que en dame nauoit
ueu si grant biaute for en sa dame la roine. et
dit que uoir li dit la dame qui laiens le mena.
Et il resgarde le uaissel que la damoisele tenoit
entre ses mains qui ert li plus riches a son essient quil auques eust ueu ne hons charnex.
et est fais en sanblance de calice ce li ert auis. et
il croit bien que ce soit sainte chose et digne. et
comance les mains et aioindre et ancliner lui.
mout pideusement et ot grant deuocion.
Ensi com la damoisele passoit par deuant les
dois si sagenoiloient chascuns deuant
le saint uaissel et lanc̃ a fait ainsi. Maintenant furerent raenplies les tables de
tous les bons mengiers que len sauroit demend
Et li palais fu raenplis de toutes les bones odors
come se totes les espices dou mande i fussent espandues. et quant la damoisele fu une fois alee par les
dois si sen retorna en la chambre dont ele estoit
uenue. et quant ele en fu alee li rois pelles dit a
lanc̃. Certes sire Iai grant paour que la grace
nren signor ne uos faille ausi com ele fist a mon signor .G. auant ier saiens. Sire fait lanc̃ il nest
mie mestiers que nostres sires qui est debonaires soit ades correciez enuers ses pecheors.
Qañt il orent mengie par loisir si ce leuerent
des tables. et lirois dit a lanc̃ quil li sanble
de la damoisele qui porte le saint uaissel
deuant lui. Il me sanble fait il que des damoiseles ne ui ge onques si bele. Des dames ne di
ge mie. et quant li rois oit ce si pance a ce quil a oi
de la roine Guenieure. et bien croit que ce soit
Uoirs de ce que len li a dit. Si uient a brisanne la maistresce sa fille cele dame a cui il auoit
deuant parle. Si li conte que lanc̃. auoit respondu de sa fille. Sire sire fait ele ie le dissoie bien. Or matandes ie irai a lui parler. Atant
sen uient brisanne a lanc̃. et li demande nouelles de la court. et il li dit teles comme il sot. de
ma dame la roine fait ele ne uos demanderai
ie mie. Car il na gaires que ie la ui. sainne et
lie et Ioieusse. et il tressaut tous de ioie. quant il
en oit parler et li demande ou ele la uit. Sire fait
ele ci pres a mains de .ii. lieues ou elle girra ennuit.
Dame fait il uos me gabes. Si maist diex fait
ele non fas. et por ce que uos men crees miex ueuez i Ie uos i manrai. et la uos moustrerai. Et
il respont en nou dieu fait il uolentiers
LOrs enuoie lanc̃ querre ses armes. et cele
uient endementiers au roi qui latandoit
en sa chanbre. et cele li dit comment ele auoit
esploitiet. et li dit sire faites aparillier uostre fille et lenuoies a la case au plus prochain chastel que
uos aiez. et la faites couchier en plus bel lit que
len saiche faire. et Ie irai apres entre moi et lanc.
Si li ferai antandant quant nous cerons la que
cest la roine. et si ai aparilliet tel boire dont Ie
li donrai. que pius que il en aura beu et il en aaura en sa teste Ie ne dout mie quil ne face ma
uolente. et ainsi porra auenir la besongne.
et li rois fait sa fille aparillier et li baille Iuqu a
uint cheualiers por li conduire au chastel de la case. quant
il uindrent la si la desendirent. et firrent tantost
I. mout riche lit tel com len pot plus riche faire.
Si ci coucha la damoisele. desques cis li orrent amenee. et lanc̃. ot prisses ses armes et monta en son
cheual. et se parti del chastel et laissa cele qui laiens
lot amene. si cheuauchent tant entre lui et
brisanne quil uindrent au chastel de la har
quant il furent la uenu si fu nuis oscure. et la
lune nestoit mie leuer. Si dessent lanc̃ et cele le mainne la au li cheualier estoient. Et quant il le
uoient si se drescent encontre lui. et dient que bien
soit il uenus et le desarment. Laiens auoit grans
clarte. Car il li auoit Iuca .xxx. cierges alumes
et brisanne qui auoit une soie seror amenee
et acointie de ce quele uoloit faire de ses poison
et li dit. quant tui̶ orras que ie demanderai a boire si en aporte plainge cope. et la baille a lanc̃.
ne autre br̶eurage ne li aporte. tant comme
il demant a boire. et cele di que si fera ele.
Qnent lanc̃. fu desarmet si ot talant de
boire. A ce quil ot eu chaut a uenir. si
demande a brisanne ou sa dame la royne
est. Sire fait ele ele est en cele chanbre Ia
couchie et endormie au mien esciant. et il demande le uin. et la damoisele cui on ot commande a aporter le beurage qui plus estoit clers
que fontainne et de color de uin. et la cope niert
mie grans. si fu tote plainne et il auoit talant
de boire. et la dame li dit. tenes sire beuez tout
cestui car il ne uos fera ce bien non. et Ie cuit que
uous ne beustes onques mais de tel. et il prant
la coupe si la boit tote plainne a ce quil auoit
soif. et il la trueue douce et delitable. Lors est
plus enuoisiez et plus enparles quil ne suet. s demande a brisanne comment il porroit parler a
Sa dame la roinee. et ele le regarde si uoit qu il est
Si muez qu il ne set comment il uint laiens ne ou
il est ains cuide uraiement estre en la cite de
kamaalot. et li est auis quil parot a une dame qui tous iors faisoit compangnie a sa dame
la roine. Puis que la dame de malahaut fu
morte. et quant la dame le uoit si afole qu il porra estre legierement deseus si li dit.
SIre madame puet la bien estre endormie que demores uos tant que uos nales
O li couchier Pource fait il quele ne me mande mie ni ueil ie pas aler. Mais ce ele me mandoit
Ie iroi. En non dieu fait ele uos en roes par tans
nouelles. Lors sen ua brisanne et fait sanblant
quele ait parli a li. Puis reuient a lanc̃. si li dit.
Sire madame uos atant et uos mande que uos
ales parler a li. et il se fait maintenant deschaucier et entre en la chambre nus fors en chemisse et
en braies et uient. au lit et se couche tous nus
auec la damoisele comme cil qui uraiement cuidoit
que ce fust la Roine sa dame
Ansi sont ensanble mis li plus biax cheualiers
et li muedres qui lor fust. et la plus bele damoisele que len poist trouer Si sentredesirent par diuerses entancions. Car ele nel fait
mie por la biate de lui ne por luxure ne por eschaufement de char: comme ele fait por le fruit quele
doit resoiure dont li pais doit reuenir en sa
bone eurre qui par le dolereus cop de lespee as
estranges ranges auoit este deseurres. et essilez. Si comme il deuisse en la queste dou saint gͣal il la desiroit tant en autre maniere.Car
por li ne por sa biaute ne la couoitoit il pas
ne ne uoloit. Ains cuidoit uraiement que ce
est sa dame la roine. et por ce quil laquenuit
si comme adans fist sa fame et ne mie en tel maniere. Car il la quenut laiaument par leo̶ mandement nr̃e signor. et il conut ceste en pichie
et en auoture et contre dieu et sainte eglisse. Et non
por quant li sires a cui toute pites abite et qui
ne iuge mie tous iours celonc les mesfais as
picheors. regarda ceste assanblee selonc le
preu dou pais. commens qui ne uoloit mie quil
fusssent tous iors en pais en essil et en pourete
lor dona tel fruit engendrer et conceuoir
que por la flour de uirginite qui illuec fu corrompue: fu recouures Galaad li tres bons
chrs qui les hautes auantures del saint Graal
mist a fin et sacist el perilleus lieu de la table
ronde. Ou onques cheualiers ne sacist quiͥl nen fust
mors: et tout ausi com li nons Galaad auoit este
perdus en lanc̃. par eschaufement de luxure ;
ensi fu il recourez par abstinance de char en lui.
Car il fu uirges e ̃uolente et en oeures iusqu a la mort.
ENsi fu recoure. .C. Si com lestoire le deuisse.
flor por flor. Car en sa naissance fu flors
De pucele corrompue et mal mise. Il qui puis fu flours et mirois de cherrie fu restores par le
suen assanblement. et sa uirginites fu enpirie
et uiolee en ce quil fu conceus.
BIen en fu amendes li mesfais en sa uie
par si urginite. Car il mena uie sainte
et honeste. et rendi same au sauueour
del monde quant il trespassa de cet siecle par
les grans biens quil auoit fais en sa uie por les
pichicz de son conceuement souffri uie amere.
Si en furent auques li pichie estaint. Si se tait
ore atant li conces de lui. Si retorne a lanc̃.
qui Iut tote nuit auec la pucele. Si li toli le
non quele ne pot puis recourer. Car lan
la pooit au soir nomer pucede. Ciz nons li fu
mues au landemain en damoisele. quant li Iors
aparut grans si sesuilla lanc̃. Mais il ne uit
poins de clarte. Il regarda tout entor soi. Mais
les fenestres de la chambre estoient si estopees
que li solax ni pooit entrer pou ne grant. et
Lors sesmerueille il mout ou il est. Si taste
tout entor lui si trueue la damoisele si demande qui set. et il estoit reuenus en son memoire. Car la force des puisons estoit faillie. puis conneut la damoisele charneument.
Et ele li respondi Sire ie sui une damosesele fille le roi pelle de la terre forainne. Et
qnent il aparsoit ce si entant maintenant quil
est deceus. Si saut dou lit tant dolans com nus
plus. et prant sa chemisse et ses braies et se uest
et chauce et apareille. et prant ses armes.
Qnent il est armes si uint en la chanbre
ou il auoit geu. et oure les fenestres .
et quant il uit cele par cui il est deceus
Si est tant dolans com nus plus. et que a pou quil
nist dou sanc. si pance quil sen uangera
orendroit sans plus atandre. Lois trait
lespee et sen ua uers la damoisele trop durement. Damoisele uos mauez mort si couuient que uos en morois. Cair ie ne uueil que
uos deceuez Ia mais home en tel manire
con uos mauoz deceut. Lors dresce lespee
contremont. et cele qui a paour de mort li pri
merci a iointes mains. et li dit frans hons
ne mociez mie por la pitie que diex ot a
marie madaglainne. et il sareste tous trespansez et La uoit La plus bele riens que il
onques ueist. et il tranbloit si dire et de mautalans ca painnes poot il tenir sespee. et il serait
et pance quil fera. et ce il locirra ou cil la laira uiure. et cele li crie totes uoies merci et est aIenoillee
deuant lui tote nue fors de sa chemisse. et il resgardes ses iex sa boche et son uis ou il a tant de
biaute quil sen esbahit tous. et lors li dit tant
dolant et tant correciez que nus plus.
Damoisele ie men irai tant uaincus et tant
recreans comme ciz qui ne sose de uous uangier
Car trop seroie deslaiaus et crueus ce Ie si
grant biaute destruioie comme il a en uous. si uos pri que uos me pardones ce que ie trais mespee
Sor uos. Car ire et mautalans le me fit faire.
Sire fait la damoisele ie le uos pardoing par issi que
uos uostre mautalant me pardonois. et il li otroie
por que faire le couient. Si remest sespee el
fuerre et la coumande a dieu. quant il uient a la
cort aual si trueue son cheual tout enselle. Car
brisanne li auoit fait aparailier por ce que il le
trouast tout prest. quant il uanroit aual. et ele
sauoit bien quil ne demoueroit mie quant il saparceuroit de la deceuance. et quant il est montes et il a pris son glaiue quil troua apuie a .I.
arbre si se part de laiens dolens et correciez.
et entre en son chemin et sen ua pansant si
durement quil ne set riens panre de son conroi.
et pelles li rois fu uenus [amaucilla] chastel de la
case por ueoir sa fille et por sauoir de son estre.
Car on li auoit Ia conte qu que lanc̃. sen estoit
Ia ales. et quant il uint la si la troua si deshaitie et si malade de la paour que lanc̃ li auoit
faite quant il la uot ocirre. Lors conta a son pere
tout ainsi comme il estoit auenu. et quant il sot
uraiement lestre de li et de lanc̃ si la fist mout
Sangneusment garder. et plus honorer que
deuant. et ne demora mie que il sot certainnement que safille estoit ansainte par ses
fusisiens meismes quils asseurent par la
damoisele meismes qui dit que cest uoirs.
Si en fu tous liez li peres et tuit cil del pais.
Qnent lanc̃. ce fu partis de la damoisele si erra tout le Ior Iuques au soir
et par tout ou il uenoit demandoit nouelles de lyonnel son cousin. et quant Il ot erre iuques apres uespres si regarde
deuant soi. et uoit en une montaingne .i. mout
bel chastel. et il torne cele part car il est tans de
habregier. quant il est uenus iuquau chastel si
trueue .I. cheualier arme quil li dit sire cheualiers par ci ne
poez passer sans Iouster a moi. et lanc̃ pansoit si
durement quil nentandi pas ce que ciz li dit. si sen
ua sor le pont que onques nen laisa son pans̾
Li cheualiers li uient si durement quil li fait la cele widier
et le porte tout enuers dodans le fose. et iiii. ualles le uoient qui estoient dedans la bretesche li
comancent a crier. ha sire cheualiers or uos poes bangnier. et li cheualiers del chastel prent le cheualier. et sen entre dedens la uille. et maintenant fu close
La porte. et quant lanc̃ se uoit en lyaue si fu tous
esbahis. Car il ne sot onques comment il fu chaus. Si sant qu il est afondes durement. Lors se prit
Lanc̃ a i. arbre qui deuant lui estoit si fait
tant quil est fors del foce. et est uenus a seche
terre. et son glaiue a son col et son escu. et uient
a la porte et si apele. et cil dedens les bertresches li dient. Sire cheualiers allors uos couient
querre autre ostel. Car saiens ne herbergeres uos huimais. mais demain reuenes e se
nos uolons receuoir cheualier pescheor nos uos receuerons uolentiers.
quant lañc uoit que ciz del chastel le uont
ainsi moquent et gabant si en est mout
dolans :  et lor dit biax signor de mon cheual car me dites nouelles se uos les sauez
par foi font il del uostre ne sauons nos rien. mais
de celui que uos auez perdu sauons nos bien qu il
est saiens. et dehais ait qui cheual uos dona
car il nel pot pis enploier et qnt il uoit qu il
ne portra plus si est plus dolans que deuant
et uient iuc quel fons de la ualee et sassiet
les une fontainne qui estoit pres de .iiii. arbrissiax. Si met son glaiue Ius deles lui et
qnent li tans fu .I. poi esclarcis apres ce que la
lune fu leuee. iI regarde et uoit uenir iiii chrs
armes qui desandent a la fontainne et ostent
Lor hiaumes et lor armeures totes et sasient
Sor lerbe uert. Apres ce ne demora gaires que .iiii. escuier uinrent illuoc et menoient la damoisele qui auoit Gari lancelot
de lenuenimement. qu il [a tor] auoit eu a la
fontainne. et ele ploroit mout durement. et
chosoit et clamoit larrons traitors. et desleiaus. ha damoisele dit li uns uos dirois quanque uos uorois. Mes desloial ne larron ne somes nos mie. Si estes uoie fait ele desloial
estes uos. Car grignor desloiaute ne puet len
faire que de prandre damoisele. En murdͤ
et traison et mettre main a li outre son gre. ne
plus gnent desloiaute ne poez uos faire et tout ice
auez uos fait. qui me uenites panre chiez mon
frere et men amenastes sans le seut de lui. Et
cuidiez uos por ce ie sui en uostre saisine que ie
amainse por ce plus tost. Certes ains uorroie
miex que uos fussiez traines a la keur̶e de mon
cheual Car trop seroie abaissie et auillie ce ie laisssoie le millor cheualier del monde et le plus preudome por .I. si recreant et si uil com uos iestes.
Damoisele fait il et se uos ni etes amee
la ou uous ames que uos uaut. Certes ne
fait mie a croire que li muedres cheualiers del
monde et li plus preudons uos aint. Car mout
miex porroit mestre samor. Certes sire
mais cheualiers cis qui or est li meudres cheualiers et li
millor preudons del monde: et de cui Iai le creant
quil namera ia pucele ce moi non. ne tient
pas samor mauuaissement enploie en moi. ains
menmera tos les lors quil cera en uie. et Ie
cerai si loiax que ia tant que uiue cheualiers ne ce
porra uanter que ie li face compangnie. et se ie uoloie bien faire si grant desloiaute que ie me uossise mestre en son lieu : Si mait diex si mauuais
cheualiers com uos estes ni esliroie ie mie. Ains i metroie
tel de quoi len ne me deuroit mie blasmer. Lors
sareste li cheualiers. et dit por dieu damoisele car
me dites ore qui est cis bons cheualiers. et si preudons
que uos dites. et qui si uos aimme. Certes fait ele il ne
fet mie a nomer deuant si noiant cheualier com uos
estes. et non por quant por uos plus greuer uous
dirai ie qui il est. Cest messires lanc̃. del lac.
Cest cil que uos nosseriez atandre por tot le roiaume de logres. Cil fait il a maleur soit il ore
li plus preudons del monde et li miexdres cheualiers.
Certes ce ne porroit mie estre. Car il fu fis au
plus mauuais cheualier roi qui ains portast armes ne corone et bien mostra en la fin qui il
estoit niens et faillis de cuer. Car li rois claudas mes cousins Le deserita de tote sa terre. et
por ce sen fu il il et morut de duel. Et por ce di
ge que de si mauuais roi ne porroit issir li plus
preudons del monde ne li muedres cheualiers.
Ha dans mauuais cheualiers si maist diex cil
fust ore ci la ceste parole ne fust issue de
boche. Car uos neussiez cuer del dire por
tote la terre le roi artu. Damoisele fait il uos dires ce quil uos plaira. et Ie uos escoterai. Mais totesuoies uos pri ie que uos faciez ma uolente
debonairement. et si ne soiez pais si uilainne quil
uos couangne faire force. Car ie ne uos ameroie
Ia puis et uos ueez bien quil le uos couient faire.
Car la force nest mie uostre mais li uoloirs
i est. Si fait ele par mal auanture ansois fusse ie
arce que de si mauuais cheualier fusse honie
Car si maist diex pis ne me porroie ie faire.
Et il comande a ses cheualiers et a ses escuiers quil
se traient arier diluec. Car il wet demorer
auec cele de quil cuide auoir ses uolentes sans
contredit. quant il ce sont dilluec torne li cheualiers
prant la damoisele et la geste sous lui. et dit qu il
li fera a force. ent cele ne le uet otroier. Ains sescrie. ha lanc̃. gentis hons que nestes uos ci.
Si uangissiez et moi et uos de ceste honte que cis
lerres me fait. Lors ce coumance a desfandre mout
durement. et cis la tient mout estroitement entre
lui et la terre. et cele sescrie mout durement. ha lanc̃.
biax dous amis uostres cecours me tardera
hui trop ce mest auis. Et lancelos qui bien
ot oi et ueu quanquil faissoient. respont il a
damoisele et se dresce en estant. et li est auis que
trop porroit hui mais demorer. Si prant
Son escu et trait sespee et dit a cele qui le regretoit. Damoisele naiez paour que ie ne sui
pas trop loing de uos. et mar uous a li cheualiers
correcie quil en porra bien morir.
Atant uient uers eus grant aleure. et quant cil le uoit uenir si a paour de morir et
crie aie. par mon chief fait lanc̃ Ia aie ne
uos i aura mestier que uos en morrois. et il
est bien drois. quant uos ceste damoisele uoliez
honir a force. Lors hauce lespee. et cil uot fuir
mais il ne puet que lanc̃ le fiert de lespee et
li tranche lespaule senestre. et cis chiet a terre
qui se sant naurez a mort. et li autre li uiennent
acourant pour lui aidier. et lanc̃ lor uient lespee el poing. si en ocit .iii. tantost. A ce quil les
trueue desarmes. et li autre tornent en fuie por
ce quil ont paour de mort. et sen uont plus que
le pas. et lanc̃. sen uient a la fontaine et prant
le meillor des cheuaus porce quil auoit le suen
perdu. et laisse les autres aler a lor uoloir. et
uient a la damoisele qui mout estoit esbahie de
ce que lanc̃ estoit illuec uenus . et dont il pooit
uenir. et li dit. Biax sires qui rescouce mauez
estes uos dont lanc̃. et il dist que cest il uoirement Lors oste son hiaume de sa teste porce quele le
quenoisse miex. Et quant ele set que cest il si est
tant lie que nulle plus. et li gette les bras au col
et li fait tote la ioie quele puet. et li demande
quele auanture la la amene. et il li conte ce que la
nuit li estoit auenu. et commant il perdi son cheual. et ne pot el chastel entrer. et por ce iert il uenus sous ses aubrissiax. tant quil fust iors.
SIre fait ele uos ne maniastes hui par auanture. Uos dites uoir fait il. Or uos dirai
fait ele que nous ferons. montons sor
uos cheuaus . et alons ci pres chez une moie cosine. qui maint pres de ci a demie lieue. et illuec
trouerons a mengier et a boire. et biax lis a nos
uolentes. et il dit que ce uet si bien: que ansi
ne feroient il illueques nulle rien. quant il
sont monte sor lor cheuaus si tornent a destre.
et uont tant qu il uiennent a lentree dun boschet
Si uoient illuec une maison batillie et bien close de fosses. et trueuent le pont leue. et la damoisele apele le portier de laiens et cis qui bien la
quenossoit uient en braies et en chemisse et
auale le pont. et la damoisele li dit.ua tost
et si esueille ma dame ma cosine que ie li amainne .i. tel cheualier de cui uenue ele sera mout
lie quant ele en saura uerite. et cil fait son commandemant maintenant. et lanc̃. et la damoisele passent le pont et descendent en la cort aual
et ne demora mie grantment que li sires et la
dame de laiens uinrent par illuec et sen issirent de lor chanbre et font grans cierges aIumer por ueoir parmi la salle. Si uiennent
a la damoisele et si font mout grant Ioie.et
ele dist a sa cousine que ele last tout ester
et face Ioie au cheualier quele amanine auec li.
Car bien sachiez que plus preudome de lui
ne porriez uos seruir iamais. et cele demande
qui il est. par foi fait ele cest messires lanc̃
del lac. Lors font tuit cil de laiens grant ioie quant
il quenoissent lanc̃. et la damoisele commande que
on lor aparaut a mengier. Car il ne mangerent
ennuit. et li sires le coumande a cex de laiens qui
bien en font son coumandemet. et dirrent que
tout est pres. di mestent les tables et il menierent
tant com il porrent. puis alerent couchier et dorment iuques a lendemain au matin. un poi
deuant prime ce leuerent cil de laiens. et demandent a la pucele quele auanture les auoit ersoir
amenez a ceste heure. et ele lor conta tout ainsi com il lor estoit auenu. et comment uns cheualiers leust honie ce ne fust lanc̃. et il dient que mout
lor a diex aidiet celonc les auantures qui auenues sont. Et quant lanc̃ fu uestus et et aparilliez si uient en la sale et salue son ote. et il
respont que bou Ior lor doint diex. Biax
Sire fait lanc̃. faites moi mes armes aporter car ie ne uueil plus ci demorer. et il dit
que len li aport. Mais ains le fait mengier tot
par loisir. et apres li aportent ses armes et il
les prant. et quant il est armes li sires li demande ou il uet aler. et il dit quil uoroit estre au
chastel amont en cele montaingne.
DE cel aler fait li sires uos garde diex
que bien a .u. ans passes que cheualiers ni
uot entrer quil ni morust ou quil ni
fust enprisones . Conment es ce fait lanc̃
il couuient que uos le me diois. Ie le uos dirai mout uolentiers fait il. Il a plus de .u.
ans que uns cheualiers garde lantree et est si preus
et si poissans que onques cheualiers ni post entrer
que il ne conqueist a force darmes. et por ce ne
uos loeroie ie pas a aler cele part. Car uos nen
porriez reuenir sans bataille. Ie ne men
tanroie en nulle maniere fait lanc̃. que
Ie ni aille. Car ge i perdi ersoir mon cheual
Puis fait il que uos i auez talant daler
ge irai auec uos. et uerrai lonor que diex
uos en donra. et uos conterai entre ci et la
tel chose dont la bataille deueroit bien
remanoir. Lors dit a sa mainie que lan
li aport ses armes. Car il uora faire compangnie Lanc̃. duc au chastel. Et quant il furent
andui monte la damoisele dit a lanc̃: Sire
Iai oi dire quil aura .i. tornoi as witaines de la
madaglainne a Kamaalot. I serez uos. por quoi
fait il le dites uus. Por ce fait ele que ce ie uos i
cuidoie trouer ie ne lairoie en nulle maniere
que ie ni fusse. et ie uos di fait lanc̃ que ie cerai
ce ie sui sains et haitiez a ma delire poeste.
OR uos en alez a die fait ele car ie uos irai
ueoir par le mien essiant ce ie onques puis
et il fen partent enmedui et sont entre en
lor chemin. quant il sont ellongnie de lostel
Si dist li cheualiers a lañc. Sire uos estes de la maison
le roi actu et compains de la table. por ce cui ie que
uos quenoissiez tous ceus qui en sont compaingnon. et lanc̃ dit quil ne n̶e̶ repairoit pas souant
a la cort le roi artu. Si ne les puet pas tous quenoistre. Mais tous ciax qui uont querant auantures cui gi bien quenoistre. Or me dites
fait li ostes ce uos quenoissiez .I. Iuesne cheualier
qui a non hector des mares et est compains de
la table reonde. Oil fait lanc̃. et que uos en sanble il. Certes fait il que ie ne ui onques home de son aage que ie dotasse autant comme lui.
quil est preus et uistes et puet bien trauail. et saues uos qui il est. Certes fait lanc̃. nenil. ie ne
le quenois fors dune ueue. mais ie sai bien
quil est bons cheualiers et preus et plus pris sa cherrie
que la monsignor .G. Certes fait il bons cheualiers
doit il estre par droite nature. Car ses peres fu
uns des bons rois del monde. Ce fu bans de
bannoyc qu il lengendra. Lors sesmerueille lanc̃.
et dit. Sire uos aues mespris par auanture lan uos a fait mensonge entandant. par foi fait cil ie sai
bien quil est f̾is le roi de benoic. si uos dirai commnt.
Il auint quant li rois uterpandragons fu mors
et len uot coroner le roi artus : que li haut
houme qui d uterpandragon auoient r̶e̶tenue terre furent mande furent mande por
faire lui homage et faute et por tenir lor
terres de lui. Tant que li rois bans et li
rois hectors qui frere estoient i furent uenu.
nu. et herbregerent une nuit en cel chastel
ou nos habrigestes ersoir. A ses tans en estoit sires li dus des mares qui ot une fille
la plus bele que lan ceust en cest pais. Et
qnent li rois la uit si la fit enbler et Iut a li
et engendra hector. et quant li cheualiers a cui uos alez
combatre li dona armes por aler a court li desfandi il que ia ne ce feist quenoistre a uous. se
Sa proesse ne len acointoit. et il dit que non feroit il. et mout me merueil cil est si preus com uos dites et quil nest piesa acointiez a uos. Car en
ce quel est ur̃es freres nauez uos pas honte Si
maist diex fait lanc̃. honte ni aurai ge pas
ains en sui mout liez. puis quil est ainsis que
uos le mauez dit diex en soit aoures. que
ie iamais ne cerai aise tant que ie laurai
troue. Ne Ia plus tost ne le tanrai au mains
quil me randra raison de ce qu il est tant celez
uers moi.
Tant ont ale quil uiennent pres dou
chastel et li hostes dit a lanc̃. Sire atandes ore tant que ie reuangne.
et il sen ua grant aleure droit au chastel.
et trueue sor le pont le cheualier qui gardoit lentree. qui estoit oncles hestor freres sa
mere. Si sentresaluent. Car bien se quenoissent quil estoient cousin germain. Sire
fait li ostes il couient que uos prangiez consel de uos meismes. et que uos ne soies ne
estous ne felons que auient li muedres
cheualiers del monde por combatre a uous por paser le pont a force. Si uos pri que uos faciez
la plus bele pais a lui que uos porrois. qui
est il fait il . Sire cest lanc̃ del lac. par foi
fait il contre lui ne me combatrai ie ia. que
ie ni auroie la honor nient plus que li
autre qui a lui ce prannent. et se ie le deuoie outrer se le deuroi ie laissier por amor
destor cui freres il est. et dites moi ques armes il a et il li dit. et il quenut bien que cestoit li cheualiers a cui il auoit Ioste le soir deuant. Biax cousins fait il ques ce que uos dites cui diez uos por ce ce il a blanches armes que ce soit lanc̃. Oil fait il. Certes
non est ce ne fu onques ciz lanc̃. qui fu
fis le roi ban. que len tient a si bon cheualier qui
ersoir uint ci et Iostai a lui et labati el fosse. et se il fus si bons cheualiers comme len dit dont
la renomee est si grans: Ie sai bien que
il ne fust pas chaus par .I. tel cop. Mais cest
aucuns ribaus qui ce fait apeler par le non
del preudome qui est honon̶e̶res par tous
les lieus ou il est conneus. et quant li hostes
loit si est tous esbahis. et li autres cheualiers li
demande quex cheueus a il. par foi il na mie
cheueus car il est tondus de nouel. En no
dieu fait il or sai ge bien que ce nest mie lancelos. quil a bel chief et soret et crespe. et laissiez uenir que ce ie ne li fas widier la cele
Ie ne quier Ia mais armes porter
LOrs uient li hostes a lanc̃. sire Iouster
uos couient ou autrement ni passeres
uos pas. et lanc̃. dit que ce wet il bien
Lors laisse le cheual corre. Au cheualier del pont
et cil a lui et se fieret si qu il font lor lances uoler
en pieces et sentrehurtent si quil ni a celui quil
ne soit desconraes. Mais bien se tindrent quil
ne sont pas chaus. et lanc̃ met la main a lespee. et li uot corre sus. et cil li dit. estes sire
Si ioustera encor chascuns dune lance ou de
deus. tant que li uns chiee. et il dit que ce
wet il bien. Il li baille une lance et cil se fiert
Si durement que li escu parcent li cheualiers del pont
brisse sa lance. et lanc̃. le fiert si durement quil
porte lui et le cheual el fosse ou il anoit este abatus. et cil neust aide il fust noiez. et lanc̃.
atant tant quil est ostes del fosse. et li demande
se il en uodra plus faire. et cil li dit sire por dieu
merci Ie ne cuidoie mie que ce fussiez uos. et Ie
uos ren mespee et me met en uostre merci. et cil
la prant et le fait monter derier lui et entre el
chastel car il uelt sauoir la uerite de lui et destor
et quant il uiennent au maistre palais si descemdent. et li sires dit a la dame de laiens. Dame
ueci lanc̃. del lac le frere uostre fil si li faites tel
Ioie com uos deues. et celle le fait dessandre et desarmer. et quant ele le uit a descouert. si li est auis
que ce soit li rois ban. de benouc. Car il na home el monde ce il eust ueu le roi ban et ueist
lanc̃. quil ne deist uraiement que ce fust ses fis
quant ele tint celui quele desiroit tant a
ueoir. si le baisse de ioie et le mainne el pallais et li dit. Sire ie ne me merueil pas ce uos
estes bons cheualiers. Car uos fustes fiz au millor cheualier
del monde. Lors sacient sor lerbe uert dont
la salle estoit Ionchie et lanc̃. li prie quele
Li die La uerite destor. Car on me fait antandant quil est mes freres. et se celt uois fait lanc̃
Ie nai mout grant loie. Sire fait ele il est uostre freres sans faille. Car li rois bans de benoic. lengendra et si uos dirai coument. Lors li conte si com li centes li fu dis par son oste. tant quil sot bien que cest
uoirs. et encore sire fait ele en mousteroie ie uraies ensangnes que uos quenoisteriez bien au mien
escie̶ent. Lors entre en sa chanbre et desferme .I.
sien escrin. et en trait .i. ennel dor a i. saphir auques grosset. Quil auoit entaillie .ii. serpantiax.
Si uient a lañc et li mostre et li dit. Sire uees uos ce
que ie tieng. Certes uostres peres le me dona quant
il parti de cest pais. et me dit que uostre mere li auoit
done et quele en auoit .I. de ceste fason. et ie sai bien
que il me dit uerite. Que il na gaires que ie aloie
parmi Gaule por parler a i mien oncle qui est consilliers le Roi claudas. tant que mes chemins
memmena au moustier roial ou uostres peres gist si
i demorai une nuit. si i trouai uostre mere la millor dame del monde Si me fis quenoistre alues
ele me demanda mout de uous. et ie len dis ce que len
en auoit dit deuant moi par maintes fois a maintes
gens et ie li dis que uos estiez li mieudres cheualiers del monde et ie auoie cest ennel en mon doi tant quele le
connut par auanture. Si me demanda qui le mauoit
done Si me moustra le cien qui estoit de ceste fason et par ce sai ge bien que l̶e̶ m̶a̶u̶o̶i̶t̶ d̶ ur̃es peres mauoit dit uerite de ceste chose. Et lanc̃ fu
mout liez. et dist quil ne fust pas si liez qui li eust done la millor cite del monde
CElui Ior firrent laiens grant Ioie de lanc̃.
et mout estoit la dame en grans de sauoir que
hestors ses fis faisoit. et lanc̃. dit quil na pas plus
de .ii. mois quil le uit sain et haitie. Apres uespres
firrent les tables mestre si mengerent. a grant Ioie
et quant la nuis fu uenue il firrent lanc̃. i. lit mout
riche si comme a tel home couenoit. Et il sendormi
maintenant iuc au matin. A landemain si tost com li Iors aiorna se leua lanc̃. et se chausa et aparilla et oi messe a une chapelle de laiens. Et quant il uint
el palais si troua les tables misses. Or len uoloit qu il
meniast. I pou ansois quill se partist de laiens. Lors
sasient au mengier et mengerent tout par loisir.
Et quant il orrent mengie lanc̃ ce leua et demanda
Ses armes ha: Sire fait la dame car remennes
Auec nous se il puet estre le Iour ceulement. et
il dit quil ne porroit. Car trop auoit a faire. et quant
il fu armes et montes sor son cheual si monteut
cil de laiens et le conuoient et la dame li prie destor qu il
Sen prangne garde comme de son frere.
quant il lont grant piece conuoiet il les fait retorner. et les commande a dieu. et quant la dame
len uoit aler si li dit. Biax dous sires por
dieu et lamor uostre pere panses destor mon fil et
uostre frere. et il dit que si fera il se dieu plait. Atant
sen torna la dame el chastel qui mout estoit dolente de ce que lanc̃. ne uoloit laiens demorer. et il cheuauche liez et dolens. Dolens de lyonel de quil ne sest
nules nouelles. et liez de hestor quil cuide ueoir par tans.
Li chaus fu grans et anuieus si li anoiast mout a cheuaucher et oste son hiaume et le baille a i. escuier quil
ost troue en son chemin. Si ua tant quil aproche
dune forest et uoit a lentree une chapele ou il auoit
.I. ermite mout preudome et encor la chapele auoit
.I. cimetire et .I.ne crois. et .i. parron de maubre. Il uint
a la crois et regarde sor le perron lestres qui i estoient
escrites et disoient. Tu cheualiers errans qui ceste part
uiens por auanture se tu ne uues morir ou estre liures a honte nentre la en celle forest que tu nen porroies eschaper. Li escui̾ers qui lut bien lest̶ lettres
dit a lanc̶. Sire entandes uos bien ce que les letres
dient et il dit oil bien. Dont sai ge bien fait li escuiers que uos nirez auant. et tu ou iras fait lanc̃. Sire
au chastel qui est outre ceste forest. Donc iras tu par
cest chemin. Sire uoire maugre mien quiI le me conuient faire. Or ua fait lanc̃. que ie te sieurai tant
con tu tanras cest chemin. Sire por dieu fait li uarles ne uenez mie auant. enne ueez uos que ses letres
dient. Por les lettres fait lanc̃. ni lairai ge mie a
passer. Lors regarde de deles lui a destre et uoit
.i. hermite qui auoit son huis ouert por uespres
chantee et cil ua cele part si le salue. et li preudons li
demande qui il est. et il dit qu il est uns cheualiers errans.
LOrs li demande li hermites que il ua querant.
Ie quier fait il .i. mien cousin qui a non Lionel.
Et coment auez uos non fait li hermites. Sire
fait il Iai a non lanc̃ dou lac. A non dieu fait li
preudons de uous ai ie oi maintes fois parler que len
dit que uos estes li muedre cheualiers del monde ce seroit grans damages ce uos entriez en lieu dont uos ne porriez issir. que trop de gent i perdroient
Mais retornez Le chemin quo uos i estes uenus. Car
en ceste forest ne loeroie ie mie que uos entresiez. Que puis
.ii. ans i sont entre plus de .C. cheualiers. Qui tuit me creanterent que se diex les desfandoit de mort ou de prison
quil me reuenroient ueoir. Et me diroient qu il auroient troue. Ne puis un seul ne men reuint si sai bien que
tuit sont mort ou en prison. Si uos lo que uos ni entres pas. Car ie sai bien que uos nen reuenriez Ia Or
dites fait lanc̃. sauez uos qui fist ses lettres. Certes
fait il nennil. et i ont eles longuement este. Oil fait
li preudons plus a de .uii. ans. Or uos coman ie fait
lanc̃. A dieu car iai ci trop longuement este. uos ne ferois
mie fait li preudons ce que ie uos ai dit. Non fait cil
que ia por chose que ie uoie ne guerpirai ie mon chemin. Or uos dirai dont fait li preudons comment uos le
feres. Or remanes mes hui auec moi que ce uos uos
metes el chemin de la forest. et uos alliez ii. lieues
Si uos couanroit il iesir desous .I arbre et a la terre.
Si naueriez que menger. et uostres cheuaus cera a repos
dont il a grant mestier. Puis quil uos plait fait lanc̃.
ie demorrai . Lors descent li uarles et tint lestrier
a lanc̾. et dit a lescuier remain hui mais auecques
moi et demain te ferai compangnie a paser la forest.
et cil remaint qui bien uoit quil ne puet miex faire que de remanoir auec le preudome.
CEle nuit fuostret bien aaisie de quanque li preudons pot auoir. Car il enuoia son clerc pres
dilluec a .i. chastel por achater poisson. Si
meierent a gnent plante. Apres souper demanda lancelos a lermite comment la fores auoit non. Sire fait
li preudons len lapelle la forest. perdue. Car il nest
nus qui de lestre de laiens puisse riens sauoir. par
foi fait lanc̃. cest merueil que nus nen reuient qui i
entre. et Ia diex ne maist se ie remanoie por rien
que ie ni alaisse. et que ie ne seusse ou il remangnent
Or uos conduie diex fait li preudons car onques mais
nus ni ala dont geuse si grant paour com iai de uos.
Cele nuit Iut lanc̃ au plus aisse que li preudons
pot. Au matin li chanta messe dou sant esperit.
Puis sarma et le commande a dieu. et il prie dieu qui
le conduie a sauuete. Il se mist a la forest et li escuiers
apres. Lors li demanda a cui il est. et il li dit quil
est au roi pellet de la terre forainne. qui lenuoie au
duc de Roel en mesaige. Ensi ont cheuauchie
Iuqu a prime par lonbre de la forest. Lor encontrent
une pucele a pie qui portoit entre ses bras un
brachet et lanc̃ oste son hiaume et ot so uis descouert et salue la damoisele et cele ne respont
mot. Ains le regarde si li sanble biax si en est tote esbahie. et sareste por lui miex ueoir. et il se
merueille por quoi ele le regarde. Et lanc̃ li dit
damoisele que uos en sanble. Certes fait ele que
cest grans damages quant si biax hons com uos estes
ua a sa mort. Car en plus perillex lieu ne poissiez
uos uenir. Or ne uos esmaiez fait cil que tous
li maus que uos cuidiez ne mauanra mie. Diex
le doint fait ele que ie le uorore si se part atant li uns de lautre.
quant il sont eslongnie .i. arpant li uns de lautre: si li dit
li escuiers Sire crees conseil. et aiez merci
de uos ueez uos que ceste damoisele qui onques mais
ne uos uit est de uos correcie. et dit que uos alez
a uostre mort. Malement en pesera cex qui ups quenoissent. Por dieu sire retornez tant com uos en auez loisir . et ie por la mor de uos retornerai et
uos ferai compangnie. tant que uos serois hors
de la forest.et il dit que non fera. et cil dit quil
nen parlera iamais. Tant ont ale quil uiennent en une praerie deuant une tor. Ou il auoit bien .xxx. pauillons. et les plus riches que len
ueist onques. et enmi erent .iiii. pin haut. et
estoit li uns encontre lautre si com il fussent a la
reonde. et enmi auoit une chaiere d iuoire
couuerte dun uermeil samit. et desus le samis
auoit une corone dor. drecie desus une uerie dargent. et estoit la corone mout grans et mout
pesans. et tout entor les pins auoit dames et damoiseles et cheualiers iusqua .lx. dont li un erent arme et li autre desarme et tex i uoit en cotes et en
mantiax et tenoient lor damoiseles par les
mains et tex en ni ot qui nen tenoient nules
ains tiennent cheualiers par les mains dont il i auoit
plus que de dames ne de damoiseles
Qnent lanc̃ uint cele part il uit les caroles
dont li pin erent auirone. Si se merueille mout que ce puet estre. et totesuoiez dit au uarlet mout a ci belle compaingnie.
Il ne moustrent pas que len ne doie aler seurement par ceste forest. et dehais aie ie se ie ne
uoi demander de qoi il font feste. Lors ce fiert parmi les pauillous. et si tost com il a passe le
premier si li mue li talans autre que il nauoit.
deuant. Car il nauoit talant fors de cheualerie essaucier . Or est ses uoloirs a ce menez
quil na talant fors de leesse. et oblie sa dame
la roine. et sa mainie et ses compangnons. et descent
de son cheual et le baille a .i. garson. et met a terre
son glaiue et son escu. et ua a la quarole le hiaume
lacie. et se prant a la main a une damoisele. Si commance a chanter et a ferir del pie contre terre. Si senuoisse plus que onques mais ne fist. Tant que li
uarles le tient a fol si chantoient une chanson de
la roine Guenieure. et li uarlez nentant pas bien
quil dissoient. et non por quant il sauoit li sens de la
parole estoit tex. uoirement auons nous la plus bele roine. quant li uarles ot une piece entandu il
li anuie. Car il pert sa iornee. Si uieut a lanc̃
si li dit. Sire uenez uos en. et il li dit fui de si car
Ie ne me mourai ne por toi ne por autre. et quant il
uoit qu il ne ce moura si li est auis que il est correciez. Si se trait arieres. et atant por sauoir se
il se moura. Mais il nen fait mie samblant.
Ensi demeure iusqu a none. Et com il uoit que
Solaus fu tornez si uient a lui. et li dit sire
car uos en uenez. et il li dit que uoirement fait
il bon maintenir a mors. Si sen passe outre que
plus nel regarde. Lors saparsut li uarles quil est
deseus par la quarole. Si en fait grant duel et maudit leure quil uint cele part. quant li muedres
cheualiers del monde est ainsi retenus par enchantemens.
Car il set bien que par enchantemens est il retenus.
Si pleure et fait grant duel. et quant il uoit quil nen
fera plus. Si ce met a la uoie. et laisse lanc̃ a la quarole si com uos auez oi. Mais atant laisse li contes a
parler de lui et retorne a monsignor yeuain.
OR dit li contes que quant messires
.y. ot demore .xx. iours en lermitage tant quil fu garis de sa
plaie. Si se parti de laiens liez et
coumanda les freres a dieu. et
erra tout le ior sans auanture
trouer qui a conter face. Mais par tout la ou il
uenoit demandoit nouelles de lanc̃. tant quil
erra .xu. Iors. Si encontra .i. nain qui cheuauchoit
.i. roncin et fassoit grant duel. Messires .y. le salue. et li demande cil sauoit nouelles dun cheualier quil
queroit et il li demande qui li cheualiers est. et il li dit
que cest lanc̃ del lac. Enno dieu fait li nains
De Lanc̃ uos dirai ge bien nouelles ce uos faites tant
que uos .i. brachet me randes que une damoisele ma
tolu. et cil li dit si fera il. Or me mainne fait il la
ou la damoisele est qui ta tolu ton brache. et ie te
di uraiement que ie ferai mon pooir que tu le raies
et cis sen torne et messires .y. apres. et ont tant ale quil uiennent a laualer dun tertre. Et uoient deuant eus .i. cheualier et une damoisele auec lui. Sire
fait li nains a monsignor .y. ueez la la damoisele
qui ma mon brachet tolu. Qr ua fait messires
.y. et si li tou. et ce li cheualiers sen corroce ne men chat
Lors sen torne li nains uers la damoisele et li oste
le brachet des mains. Si fellenescement qua pou
quil ne la abatue. Et con ele uoit ce si cort ap̾s
por tolir lui. Messires .y. saut auant et li dit damoiseblle laissiez le nain et ne tochiez a son bon brachet car en sa chose nauez uos droit outre sa
uolente. Lors saute auant li cheualiers qui la damoise menoit. et uot tolir au nain le brachet.
Et messires .y. li dit Sire cheualiers traiez uos ariere
Ie ne soufferoie mie que uos en lui meissies
main. uoire fait il or uos gardes de moi que
uus estes a la bataille. et messires .y. dit de ce ne
li chaut. Lors sentreslongnent li un de lautre
et sentrabatent par desus la crupe des cheuaus.
Il resaillent en piez plus tost quil pueent et traient les espees: si ce donent grans cox sus les escus
amont et aual. et enbuient les hiaumres et
ronpent les haubers. et font uoler le sanc au cox
des espees. Et dure tant li premiers assaus quil
ni a celui que tous ne soit las. Et messires .y.
est tez conraez quil nen cuide mie uis eschaper. si
trueue celui a cui il ce combat si fort et si seur quil
ne cuidoit pas que en tex .uii. eust tant de proesse. et cest bien quil est en peril de mort ce il ne
fait tant quil ait pais entr ex. Et il se furent
trait arier por repanre lor alainnes que trop a
auoit dure li premiers assaus. si regarde li
Li cheualiers sespee qui tote fu uermeille dou sanc
monsignor .y. et la terdoit au pan de son haubert
LOrs li dit messires .y. biax sire tant auons
fait quil ni a celui que tous ne soit las
de combatre. et uos sauez bien que li drois est
miens de ceste querelle. et li tors uostres. si
me sanble que ceste bataille deuisiez laissier
ains que pis uos en uenist. que daler contre droit
Celonc raison ne uos puet ce maus non uenir.
Et cil dit que de la bataille laissier nest il pas concilliez. par foi fait messires .y. dont somes nos
au recomancier. Car mon droit desfandrai ie
Iuca la mort. et totesuoie uos pri ge que uos me
dies uostre non. et puis face chascuns miex quil
puet de lonor auoir. Certes fait li cheualiers uos
me sanbles si preudons que ie nel uos celeroie
mie. que mout uos ai conneu millor cheualier que ie ne
cuidoie. Si le uos dirai Iai non behors li essilliez cousins lancelot del lac
quant Messires .y. la oi si a si grant ioie quil
oste son hiaume et mit son escu a terre.
et dit sire ie me tieng por outre puis que uos
estes cousins lanc̃ del lac. et uos pri que uos me
pardongniez ce que ie sui combatus a uous. que ie
ne uos quenoissoie mie. Sire fait behors qui
estes uos. Ie sui fait il .y. Et quant behors lentant
Si oste son buaume et li ua rendre sespee. Mais
il ne la uelt panre ains dit que ceste honors ne
sera ia soie. Car il nest mie drois . Lors deslacent
lor hiaumes et ce font grant ioie comme cil qui
mout sentranmoient. et sacient sor lerbe uert
et se regardent li un lautre ses plaies. et messires .y.
demande nouelles de lanc̃. et behors li dit teles
comme il les set. et li dit quil na gairez quil le uit
mout malade. et li conte comment il auoit este enuenimes. En non dieu fait messires
.y. nous cuidons uraiement quil fust mors. et
la roine le nos dit. Et por sauoir la uerite somes
nos meu iuqua .x. cheualiers. compangnons de la cort.
et auons iure sor sains que nes ne retornerons
Iuqu atant que nos en saurons uraies nouelles. En non dieu fait lanc̃ behors il nest pas mors
ains est sains et garis au mien escient.
LOrs saut auant li nains et dit a monsignor .y. Sire i l est sains et haitiez. il na pas
.u. Iors que ie le ui a .i. tornoiement deuant
le chastel de la charreste qui fu des cheualiers de gorre
et des homes le roi bademagu de norgalles. et
le fist si bien quil les uainqui et enporta le pris
dune part et dautre. et por ce que uos men
creez miex uos di ge quil porta le ior un escu
blanc et unes armes blanches et aida a la gent
le roi bademagu de gorre. Si que ciz de gorre furent uaincu. En non dieu fait messires.
.y.
tu en dis ci bones noueles. et tex ensangnes
que tu en fais bien a croire. Si men porrai retorner quant moi plaira que ie ai bien acheuer ma
queste. Ia ne poez uos retorner sans uos conpangnons fait li nains. Si puis fait il. Or me di nains
fait behors et de la cort ces tu nulles nouelles.
Oil fait il. li rois a mande par tote sa terre que il
fera faire .i. tornoiement es pres desous kamaalot as octaues de la magdlainne. si a enuoiet ses mesaiges as barons de cest pais. et ie
meismes le uois noncent a tous les barons que
ie quenois. Or doint diex fait behors que ie aie
escheuee la besongne ceste damoisele entre ci et
la que mout auroie grant ioie ce ie i pooie uenir.
LOnguement ont parle ensanble. tant que
behors dit a monsignor .y. Sire ie uos comant
a dieu et men irai car il le me couient a faire. Car ie me hasteroie uolentiers por ma besongne acheuer por sauoir por sauoir ce porroie
a tans uenir a ce tornoiement. Car ie sai bien que
messires i cera se diex le desfant de mort ou
de prison. por ce i uoroie ie estre. Sire fait messires .y. ie uos comant a dieu. et il sen ua entre lui
et la damoisele. et messires y remest si naures
quil auoit bien mestier de mire. et se repose entre lui et le nain iuqua none. Et quant li solaus
fu abaissiez si monte messires .y. et sen ua tot
le pas tant quil uient a une abeie de nonains. Si
demande lostel. et li sergent de laiens saillent
auant por ce que cheualiers malades lor sanble. Si
le desarment au plus soef quil puent et le mainnent couchier an une chambre. et li font regarder ses plaies a une dame qui asses sauoit de
tel mestier. et com ele le uit si dit quil na garde de
morir. et quele le randra tout sain dedens
.xu. Iors et porra cheuauchier.
Ensi remest messires .y. .xu. Iors tant que
il fu garis et quant il fu garis et haitiez si
comanda les dames de laiens a dieu. quant il
fu partis de laiens si cheuaucha tote la matinee si comme auanture le mainne. Tant quil
uint a lantree dunes broses. et lors regarde
uant soi et uoit une uielle sor .i. poure roncin. qui trainoit .i. nain par les cheueus.
et li nains estoit petis et noirs et de chief chenus
et cele le ua batant parmi les yex et parmi le nes
et cil crie aide et messires .y. se haste de lui secorre. et dit a la uielle dame laissiez le nain si feres
cortoisie. et ele dit que por lui ne le laira ele mie
Dame ie uos pri fait il que uos le laissiez. Ce uos uoliez faire fait ele ce que ie uos requerrore ie feroi
ce que uos me requeres. Iel ferai fait il cutes le
nain. dites le uos fait ele loiaument. et il dit oil et
ele le laisse. et ele li dit quil ot son hiaume de sa
teste. et il si fait. et ele le regarde et uoit quil est biax
cheualiers. et ele li dit. Sire or me sanblez uos plus biax
que deuant. Si uos pri que uos faciez ce que ie uos requerrai. et il li creante. Or me baissiez fait ele et ie uos clamerai quite. et il la regarde et il la uoit si laide quil
li tarde de respondre. et ele li redit autre fois Sire
cheualiers ce il ot onques loiaute en uos aquites uos a
moi. et il li dit. dme demandes moi autre chose. uoire fait ele estes uos si loiaux. Dehais aient ore tuit li
cheualier del monde por amor de uus. et uos quant uos fustes onques
cheualiers. Mais ie ne cuit mie que uos le soiez. Ains estes
aucuns ribaus an sanblance de cheualier. Car ce uos fussiez
cheualiers uos ne fausissiez pas uostre creant por ure perdre.
OR me dites comment uos auez no. et il li dit
quil a non .y. Certes fait ele uos mentes. onques ne fustes ciz .y. qui est cousins .G. Car
il nest mie menteres. mais uos li etes. et il dit quil en.
fiz le roi urien et cousins monsignor .G. uoire fait
ele dont irai ge a la cort le roi artu et me clamerai de
uos: Lors fait sanblant daler a court. et messires .y.
pance que miex li uient il baisier. Si lapelle. et
ele retorne. et fait sanblant quele en soit lie et
qnent il la uot baisier si li dit. Sire atandes uus. Ie uos dirai une autre chose que uos faciez. por moi. ueez uos ces pauillons la. et il dit oil. Ce uos me uoliez
baillier une espee .et .i. hiaume que ie uos mosterai.
et abatre .i. escu qui pant a .i. arbre deuant les paiuillons. Ie uos clamerai cuite.et cil dit que ce fera il uolentiers. Ha: frans cheualiers fait li nains
ne la creez mie. aiez merci de cest pais qui cera destruis ce uos le faites. et ia mais namenderois le damage ce uos le faites. Ains en morrois. et messires
yeuains ne dit mot ains ua apres. et quant il sont
la si trueue dedens les pauillons .i. mout riche lit.
et pandant .I. mout riche hiaume et une espee.
Es ce ce que uos queres fait messires .y. Sire oil.
et il li baille. et il li demande ce il est encore quites a li: Nenil sire fait ele deuant que uos aiez
Lescu abatu. et il point cele part si la abatu. Or
couuient fait ele que uos prangniez cel escu et laissiez le uostre. Car autrement dirois li cheualiers que uos en
ceriez fuis. et il met ius son escu et prant celui
que il ot abatu. et la uielle prant le hiaume et
lespee et les noe a la keue de son roncin.
LOrs saillent auant .xii. damoiseles des pauillons . et quant ele uoient la uielle et le cheualier.
qui lescu porte qu il ot abatu. Si batent lor
paumes et font grant duel et se claimment lasses.
chaitiuez tant auons mal garde ce que gardions.
ha sire cheualiers. auez or fait grant uacelage qui nus
auez deseriteez. et misses en seruantage donc nus
nistrons Iamais. Certes uos ne porriez restorer
le grant damaie que cil auront de cest pais par
uous. Ne uos nauez mie fait granment de uostre
preu que uos en morrois. et cil de cest pais en ceront
essiliet. quant messirez .y. les ot ainsi dementer
Si en ot trop grant pitie. et ce repent de ce qu il a fat. Car
bien cest ore quil a mal fait. mais il ne set en coi.
Si retorne as damoiseles et dit quil lor amandera ce quil lor a mesfait. Sire fait lune cest ale Ia mais ne la manderes. car li mesfais est trop
grans. Si auez fait pechie mortel. quant uos les
puceles de cest pais qui rien ne uos auoient mesfait auez misses en dolor. et diex uos en doint uostre deserte. Lors est si dolens quil cuide bien del sens
issir. Si dit a celi qui a lui parloit. Damoisele
car me dites de coi ie uos ai tant mesfait. Certes fait ele uos le saurois ains que uos ne cuidiez.
tant uos di ge que uos en morrois ce ne uos enfuiez. Et il dit quil ne ce moura. Ains atandra
por sauoir se aucuns naura qui li contredeist rien.
Et il se regare si uoit quelles ne laissent mie
lor duel Si li poisse mout de ce que il a fait le commandement a la uielle. Si atant iusqu a uespres.
et quant il ne uoit ame uenir. si lace son hiame
et monte en son cheual et pance qu il sen ira. Car
auec eles ne remanra il mie
Qnent il est montes si commande les damoiseles a dieu. et eles ne respondent mot. et
quant il sen est partiz: si sescrient. ha: Sire cheualiers a male heure puissiez uos aler. Lors conmancent lor duel. et il cheuanche tant quil uint
a lentree dunes broces. et trueue .I. hermitage
clos de haus foses. Il uint a la porte si apele
et uns clers Li uueure. et il entre ens puis
ce desarme. Et li hermites qui fu fors issus
et ot dites ses eures resoit son escu. et le mainne en sa maison qui grans estoit. et bele por les cheualiers
errans qui illuec trespassoient. et fu apeles li
hermitages as errans. quant li mengier
fu aparilliez si sacist messires y. en .i. prael.
ou la table est misse et lors quant il orrent
mangie si demanda Li ermites a
monsign᷑ .y qui il estoit et de quel pais. et il
dit quil estoit de la maison le roi artu. et compains de la table reonde. et ai non .y. fis le roi
urien. En non dieu fait cil dont sai ge bine qui
uos estes. uostre per ui ge ia maint ior. et fui
mout ses acointes que gestoie cheualiers errans
doeuant le comancement del roi artu. et de la
table reonde esuse ie este conpains. Mas ie
ni uoloie estre por .i. cheualier qui i estoit que ie haoie
de mort. Si que ie le mahangnai des bras.
Et li rois artus quant il fu coronez men deserita.
Or me dites fait cil ce cil cieent mais en
tel maniere a la table reonde com ie les
ui seoir iadis. et messires y li demande comment il le suit seoir. Par foi fait il ce uos dirai ge bien. quant li rois uterpandragons soloit
ses cors tenir a ses hautes festes. et li compangnon
sestoient assis au mengier. Li clerc de laiens qui
metoient les auantures en escrit. ainsi com li preudomes les contoient a cui eles estoient auenues. et estoient adont tuit aparillie. et aloient
regardant par les tables. sauoir s aucuns i fust
assis qui neust plaie enmi le uis. et a cest tans
estoit coutume que nus ne ci asseoit ce il nestoit
naurez. Et en ui la une auanture auenir qui
mout dut estre chierement comparee.et fu a i noe̶el li rois tenoit sa cort a i̶ carduel en gales
Li uaillans uterpandragons qui plus ama poures
cheualiers que nus autres et ot mande grant gent et quant
il furent tuit assamble. det assis au mangier par
les tables si uinrent auant li clerc qui de ce seruoient. et trouerent entre les autres .i. Iuene
home cheualier preu de cors et hardi de cuer et de
haut lignage si nauoit sor lui plaie ne sanc.
Si le mostrerent as austres et cil esgarderent
quil ni deuoit pas seoir puis quil nauoit
lensangne de la table. Si len firrent leuer
et aler hors. une autre fois si ala a son ostel
et prist ses armes puis uint a la court. et uit une
pucele qui seruoit deuant le roi. Si la prist deuant
tous ceus de laiens et la meist sor le col de son destrier si len porta ne nus ne fu si hardis por auanture qui auenist que nus se meust se por le propre
cors le roi meismes ne fust deuant que les tables
fussent otees. La damoisele auoit trois freres compains de la table reonde. qui natandirent mie tant
que li compangnon eussent mengie. Ains se leuerent
de lor sieges et alerent querre lor armes
Qnent li rois uit ce quil auoient fait si les
fist oster de lor sieges. et dit que iamais ne
seroient compains de la table reode tant com il
uesquist. et il suirent tant celui qui lor suer portoit quil latangnirent a lentre dune forest.
Si li corirent sus. et il estoit de grant proesce. si se
desfendit tant qu il les ocist tous .iii. Mais il resut tant de plaies qu il chai Ius ne ne pot auant
aler. et estoit ausi com mors por le sanc dont il auoit trop perdu. Ie trespassoie par illuec armes sor mon
destrier. et uenoie de chacier. et quant ie ui le cheualier
a terre si alai cele part. Si le trouai tot couert de sanc
et son cheual mort deles lui. quant il me uit si me
requist que ie le montasse sor mon cheual si le portasse a la cort. et le meisse a la table reonde. Car
ce ie trespace illuec fait il marme en cera plus
aisse a tous les Iors del monde. Ie fis ce quil me
pria si le portai a carduel. quant uterpandragons
le uit et il sot sa proesse. et le don quil requeroit.
Si dit qu il auoit bien deserui. Si li fist mestre en
.I. des sieges. de la table reonde. Et quant li parent
a celui sorrent le damage que ciz lor auoit
fait: Si le uorrent ocirre. mais li rois dit quil
les destruiroit. cil metoient main a lui. Si uesqui
pus li cheualiers .ii. Iors et deuia a la tiable reonde. Et cele auanture en ui ge auenir. et por ce fut li ermites demande ie ce il tiennent mais ceste coustume. et il dit que nennil. Ains failirent celui ior
que lanc̃. et Galehos et li preus hector des mares deuinrent compangnon de la table reonde.
et sacirrent sans plaie por ce quil nauoient
pas les sieges requis. Mais li rois les en auoit
proiez. Si i mirent fait messires y. une autre coustume qui nest pias mainns anuieuse que
cele deuant. Que nus ni puet mais seoir
a haute feste ce il ne Iure sor sains quil a conquis
cheualier en la semainne par sa proesce.
Ases out parle de la cort cele nuit. Tant que
messires .y. dit a lermite biax sire iai hui
ueu en .i. ual .u. pauillons tandus ci deuant
et .i. arbre ou il pandoit .i. escu blanc goute de
noir. et dedens le pauillon auoit damoiseles
qui menoient trop grant duel. sauez uos por
qoi ele le faisoient nenil fait li preudons ce
aucuns na forfait a mauduit le Iaiant. Coument li forferoit on fait messires .y. Qui abateroit fait il son escu que uos ueistes. et enporteroit sespee et son hiaume que les puceles
doiuent Garder. Il le tadroit a si grant forfoit
quil essilleroit tot le pais. En nou dieu fait
messires .y. dont le pui̶et il essiller Ie i ai lescu
abatu. Lors li conte comment il troua lauielle. et ce
quele li auoit commande et il lauoit fait. et comment
il estoit partis des damoiseles qui fasoient duel.
Sire fait li preudons uos auez mal fait que par
ce sera mauduis li Iaiens desprisonez qui essillera tout cest pais et metra en seruantage. Si com il
a fait autre fois. Que fera donc li sires de cest pais
fait messires .y. Sire fait il il ni a autre sign᷑
que lui si uos dirai comment. Il fu ainsi que au tens  utͥpandragon nauoit en cest pais ce Iaiens non qui
conuersoient en cest pais et en ces fores. et uiuoient
ensi com bestes. et ocioient tous ceus qui uenoient
ceste part. quant li rois artus fu uenus a terre et il oit parler
de ses diables qui estoient si grant si uint en cest pais a tous grant gent. et les ocit tous. quant il uint a
lentree dune forest apres si troua en une roche une
damoisele fille dun Iaient reposte. et estoit de trop grant
biaute. et tenoit entre ses bras .I. petit enfant qui
trop biax estoit. et estoit ses fiz.et estoit grant a merueilles et nauoit pas plus de .ii. ans. et quant li rois
li uot ocirre si sailli auant .I. cheualiers qui lontans lauoit serui et li demerada la damoisele et li rois li dona
et tout le pais. et laissa gent a puepler la terre. La
dame morut. et li Iaians crut. Si que quant il ot
.xiiii. ans il fu graindes que hons de cest pais. quant
il fu a .xu. ans si le fist ses peres cheualier. et cil fu de
tel force quil ne trouast cheualier arme si poissant qu il
ne trossat sor son col ausi legierement comme uns
hons feist .i. petit enfant.
Un Ior ce corresa ses parrastres a lui et le feri
et il locit. quant sa mere le uit si corut sus a son fil
et il trait sespee et ocit sa mere. quant cis de cest pais
uirent ce si li firrent homage por estre plus asseur.
Et quant il fu au desus deus si les mist tous a seruage.
et prenoit les damoiseles a force. et quant aucuns en parloit si locioit sans contredit
GRant piece mena ceste uie par ceste terre. et en
fussent ale en estranges pais ce ne fust une auenture qui lor auint bien a .I. an. si uos dirai
quele. Il cheuauchoit parmi une forest ci pres. tant
quil encontra une mout bele damoisele la plus bele que ie onques ueisse. et auec li cheuauchoit uns
cheualiers qui esposee lauoit. Si ce mella au Iaient. et il
locit tantost. puis prist la dame et lamena au chastel com apelle le chastel de la terre. Si la fist dessendre
et mout lonora. et li requist damors. et ele dit que ia
ne lemmeroit tant comme il fust si crueus. et il dit que
quil auoit fait deuant sa mauuaities si lamenderoit il dor en auant. et ele li demanda comment
ele len croiroit. Ie le uos iurrai fait il sor sains.
Se uos me uoles fait ele fiencier que uos ia mais a
home na fame de cest pais ne de cest chastel ni
terois ce se nest por uanger uostre honte. Ie ferai ce que
uos uores et cil li fiensa. Si remest es chastel en cel
maniere conques puis nen issi. quant il i ot este bien
demi an si li anuia mout. et quist art et engien comment il en essist hors. et fist pandre son escu a larbre que uos ueistes et fist aporter sespee et son hiaume en sonr
pauillon. et pansa que ce li escus estoit abaust par cheualier. il sen
porroit bien issie sans pariurer soi; Ou se aucuns enportoit sespee ou son hiaume ensi ceroit il deliures et ne len porroit nus rester.
quant cil de cest pais uirent ce que il auoit fait
Si firrent mestre .xii. damoiseles es pauillons
qui desfandoient as cheualiers errans qui ni chochas
et cestoient celes que uos oistes faire le duel.
Or sera li Iaias deliures si tost comme il orra ceste
nouelle et istra hors ne ia puis ne trouera home
quil nocie. Si fermeront li cheualier des or mais lor chastiax. et ceront si qoi que ia puis ne ce remueront. Or
aues oi por quoi les damoiseles ploroient. et quex
max en uanra en cest pais. et messires .y. dit que de
ciax del pass li poise il ql nont pas deserui qex
max lor en deust uenir. Cele nuit fu laiens si a
aise. Au matin quant il ot pris ses armes. et il ot
messe oie si est montes. et li preudons regarde et
uoit lescu au iaiant. a sire fait il cel escu laissiez
que ce uos le portes en cest pais ne trouerez ia uos home qui a son pooir ne uos nuisse. et il dit que ia
autre ne portera. Atant se part de laiens et cheuauche tant quil uint a lentree dune forest. Lors
encontre .ii. damoiseles qui portoient .i. brachet.
et si tost com ele uoient le noir blanc escu goute de noir
Si ont tel paour que eles laissent ius cheoir le brachet. et tornent en fuie. et il court apres si ataint
lainnee et la prant au frainc. et li dit damoisele por
qu aues uos si grant paour. Sire fait ele por cel escu
que uos auez abatu. Et quant ie uos ui ore uenir ie
cuidai que ce fust li sires de cest pais. Or ne uos esmaiez fait il que uos nauez garde. Sire fait ele
non de uous. Atant sen uet en son chemin. et
laisse les damoiseles et cheuauche iusqua midi quil
uint en une mout bele ualee ou il ot .ii. fontainnes
mout beles desous .ii. ormes. Il uient cele part et
trueue .ii. damoiseles et .i. escuier qui manioient uenison et pastes de serf.
Il les salue et cil se lieuent encontre lui. et cil le
prient de descendre et de demorer auec eus
tant quil ait mengie. et cil dit que non fera qu il na mestier de demorer. Toutesuoies
le prient tant quil descent et oste son hiaume
et leue ses mains et meniut de la uenison. quant il orrent mengie si dit li une des damoiseles a monsignor .y. Sire ueez uos ce que ie uoi. Lors li mostre .i. cheualier qui uenoit uers eus. Et quant il est
pres si dient les damoiseles a monsignor .y.
Sire metes uostre helme en uostre testel̶ que ciz
cheualiers uient a uous. et se uos estes armes nous
cerons plus aseur. et il lasse son hiaume. et li cheualiers
fu ia iuc a eus. et il uoit monsignor .y. Si li dit
lerres por qoi auez uos cest pais destruit. que
li diables est desprisonnez de cui nous estions en
pais. et puis que uos len auez iete il est bien drois
que uos en morois. Lors laisse corre et messires y.
uint a son cheual si est montes. et quant il est montes
Si laisse corre au cheualier. si sentreportent a terre.
Il saillent en piez. et mestent la main as espees
et se fierent si quil ce fon le sanc saillir del c̶
cors. Si dure tant la meslee quil ni a celui qui
ne soit las et trauailliez. Tant ont donez de
cox et receus et tant fu menez li cheualiers que
ne pot plus sosfrir. ains crie merci et rent
sespee et dit ha frans cheualiers Ie ferai
ce que tu uorras sauue ma uie. et messires y.
prant sespee et dit il te couient fiencer que tu
feras ma uolente. et il li fience. et lors li rent
sespee. et demande au damoiseles quil fera del
ch̃r. et eles dient qu il en face sa uolente
OR te dirai fait il que tu feras. tu ten iras droit au chastel dou tertre. et se tu trueues le iaiant tu li diras que .y. li fis au roi
urien a abatu son escu en despit de lui. Ne ne
soit pas si uilains que il a ceus del pais san prangne. ains uangne combatre a moi ce il osse. et cil dit
uoles uos que gi uoisse . la. et cil dit oil. En non dieu
fait cil or queres qui i aille que ie niroie por
la terre le roi artu. Par foi fait messires .y. ou tu
iras ou ie tocirrai. et cil dit quil uuel miex quil
locie quil il̶ ail. et cil fait sanblant quil li uueille
ca teste coper. et cil dit quil i uuelt miex aler
que morir orrandroit. et se len me fait chose que
on ne doie la honte en cera moie et li damages
miens. ua fait il tu nas garde. Mais ains que
tu i ailles wel ie que tu me dies ton non. et il dit
quil a non tudan del plaseis. Si sen part et erre tant
quil uient au chastel dou tertre. quant il uint
la si pooit estre uespres quil aloit le pas que
mout estoit trauilliez. et descendi au tertre. et uient
au Iaiant qui ne sauoit encore mot que ses escus fust abatus. que on ne li osoit dire. et ne por
quant ciz del pais cuidoent bien quil le seust
quant tudans uint deuant lui si li dit Sire
a uos menuoie .Y. fiz au roi urien qui en despit de uous a uostre escu abatu. et ce uos a autre uos
en prenez ce sera recreandisse. Mais se uous en
uoles oir noueles ales apres si uos en uangiez de
uostre escu quil enporte. quant li iaians oit le grant
orguel quel̶ messires .y. li mande: si en est si dolens quil cuide bien enragier. Si ne respont
dune grant piece. et quani̶t il parole si dit. ha tudan ou lassas tu celui qui tant ma mesfait. et il
dit quil le laisa a la bone fontainne. Or te part fait
il .i. gieu por le mesaige que tu as aporte. Ie ne
tocirrai mie ains te laisserai uiure en tel maniere que cil i aura reproch que ci tenuoia. tu perdras
le pong por mon escu que ci enporte. Ou tu perdras le piet por mon hiaume. Or eslis le quel que
tu uorras que sans lun nen puet tu partir. quant cil
uoit quil est uenus au mehang ou a mort. Si est
dolans si li crie merci. Mais cest noians. et toutesuoies essail ce il porroit celui uaincre par proieres. Mais
ce ni a mester. que li iaians demende sespee et len li
aporte. et il la trait del fuerre. et il dit a tudan
que ce il ne met auant le poing il li copera la
teste. et quant il uoit que faire li estuet si tent la
main sor .i. tronc. et li Iaians i fiert si quil li cope
le pong et cil se paine de langousse quil a. quant
cil reuint de pamisons si dit au iaiant. Sire
fait il mout aues fait grant cruaute de ce que uos mauez ainsi honi. et sans forfait. Diex me doint
ecore tant de uie que mes cuers en soit esclairiez
Lors ce part de laiens si dolans que nus plus. et li iaians demande ses armes. et dit quil li conuient
aler apres celui qui li a fait la honte. Ne ia
mais ne finera tant quil en soit uangiez.
Cil de laiens font le commandemant et li aportent armes bones et riches. et quant
il fu armez si li amainnent .i. destrier
fort et inel qui ert plus noirs que meure. et il monte sus et pent a son col son escu. et a son arson
une hache tranchant et mace de fer plomee
et pesant. et ot a son costel sa bone espee tranchant. et quant il est si atornes que riens ne li faut
Si part de la montangne. et sen ua tel oirre qu il
sanble que ce soit foudre a son uenir. Si trueue .ii. pauillons tandus deiouste la uoie. Il fiert
parmi et abat tout. et trueue dedens .I. cheualier
et une damoisele qui dormoient en i. lit.
Il trait lespee et leur cope an deus les testes
et les pant a larson de sa celle. et lie lun et lautre
par les cheueus. Si sen torne maintenant ou il
cuidoit que ses escus fust. et quant il i est uenus
et il ne le trueue qui li ueist les yeux rollier et les dans estraindre et la teste hocier. de
grant cuer fust ce il neust paour. A ce quil
estoit Grans et noirs. et entalentes de mal
faire. Lors trait sespee et siefiert el pauillons
et en coumance cordes a tranchier. et a abatre
par terre et qanqu il ataint. Mais il auint si
bien quil ni troua home ne fame. et quant
il uoit quil ne trueue cui ocirre. Si sareste
ausi comme li lions quant il a les bestes ocises
et il ne trueue ne mais a cui il puisse montrer son corage. et apres regarde larbre
qui li ramentoit son mautalent dont il ne
cera Ia uangiez si comme il dit deuant quil ait
ocis celui qui ceste honte li a faite. Lors sachemine cele part quil le cuide trouer. et sesmuet
ausi forcenez comme cil qui grant rage chace.
ors a tant ale que la nuis le souprent
a lentree dune forest. Lors regarde tout
entor soi por sauoir cil uerroit ne chastel
ne maison. ou il poist herbreger. mais il ne
uoit fors .i pauillon en une ualee auques loins
de lui. Il se torne cele part tout autresi com ce diables
le chasast. et quant il rest uenus si descent et entre ens.
Si a troue .ii. cheualiers et .ii. damoiseles qui menioient a la terre sor lerbe fresche et uert. quant il se
regardent si uoient mauduit le Iaiant uenir
Si grant aleure com il puet de cheual traire. Si le
quenoissent bien. Si en sont si esbahi quil ne
seuent que deuenir. Car il cuident bien estre
a mort liure. Il descent maintenant de son cheual. et il ne lor dit onques mot. Ains oste le frainc
a son destrier et le laisse aler quel part quil uelt
et il auoit mout grant talent de menger. et de boire.
et il ni ot celui qui mot li deist. quant il ot assez
mangie si uint a son cheual si monte sus et se fiert
es pauillons et les fait a terre uerser desus ceus
qui ce seoient encore. Puis trait lespee et ocit
les .ii. damoiseles et les .ii. cheualiers. Puis ce rit
del mal quil a fait
Maintenant se part de laiens. et erroit par la
ou il cuidoit trouer gent. et abatoit tres
et pauillons et loges et ocit quanquil ataint.
et dames et damoiseles ne ne na nule pitiet
nient plus ne que de chiens. Ensi ouure la
nuit mauduis et ocit quanqu il ataint. et quant il
uint. et qu auques pres dou ior si sendormi
deles une fontainne qui sordoit en une ualee.
Messires .y. qui cestoit partis des damoiseles
qui lauoient retenu a la fontainne por menger
et ot cheuauchie tout le ior et onques ne fina
iusqu a la nuit. et lors uint en une mareschiere. et uit deuant lui une tor. et il uint cele part
por habreger. car il en est bien tans. et quant il uint
la si troua le pont leue. et il apela tant que
uns uarles uint a lui qui li demande qui il
est Ha biax amis fait messires .y. Ie sui uns
cheualiers errans qui mestier auroie de herbreger
si le sachiez au signor ou a la dame de laiens.
Et li uarles dit quil atande tant quil ait parle
a son signor. Lor uient a son signor et li conte tot
ainsi. et li sires dit que oil uolentiers. Ce ce nest
li cheualiers qui a mis cest pais a destruicion. Par foi
fait li uarles il porte .i. escu blanc goute de
noir. ha fait il cest li desloias lerres. Lors cort
a ses armes et fait armer un sien fil cheualier iosne.
et dit que ia diex ne li ait ce il ne uange le pais del desloial qui ainsi les a houniz. Et quant
il fu armes entre lui et son fil si fist aualer
le pont et dit a mon signor .y. uolez uos estre
herbregiez. Sire fait il oil ce il uos plait. et
uos le serois en tel maniere que ia ne uos en loerois. Car uos ne poez eschaper san mort ou sans
prison. En guerdon de ce que uos auez mort
fait il cest pais et mis a destrucion. Lors li courent sus les espees traites et il se desfant au miex
quil puet. Con ciz qui assez a proesce et hardement. Si ce cueure de son escu et lor done grans
cox la ou il les puet a ataindre. et tant fait que
plus les grieue que lui. Si sueffre longuement que il ne na de riens le piour. Tant que a
fine forte les fait reculer desus le pont qui estoit desor le foce. et lors sabandone plus. et plus
uers le pere que mout li auoit fait anui. Si hauce sespee por ferir sor le hiaume. et ciz qui ne
lose atandre tire a lui son frainc. et li cheuaus
chiet el fosse et li cheualiers auec. et messirez .y. laisse
corre uers le fil lespee drecie contremont. et le
fiert si durement parmi le hiaume quil le fait uoler a terre del cheual. et quant messires .y. se uoit
deliures de ses .ii. qui asailli lauoient. si en estoit
mout liez. Car asses est las et trauilliez. Si sen
torne atant. et pance que aillors li couient querre ostel car il nest mie bien asseur destre acenes. Si uint la nuit au recest de .iii. cheualiers conques
ni ot celui qui le uosit herrbreger. Ains dissoient
tuit que males uoies poist il tenir
quant messires .y. uoit quil ne trouera home
qui le ueille herbregier. Si ce trait pres dune forest qui pres diluec estoit. et quant il
i est uenus si descent pr desous .i. pomier. et oste
la sele et le frainc a son cheual. et le lait aler
la on il uelt. et oste son hiaume et dessaint sespee. et met Ius son escu. et se couche sor lerbe
desous .I. petit cerisier. et sendort. maintenant
a se quil estoit las et trauilliez de cheuauchier
et de combatre quil ot fait le ior et au matin quant
il sesueilla. Si ot se li est auis frainte de cheuaux
et regarde deuant lui et uoit uenir mauduit
Le Iaiant. qui ne uenoit pas si belement quil ne
feist grignor frainte que ne feissent .xx. cheuax.
a tous les cheualiers armez. et depesoit auant lui tout
le petit bois ausi comme foudre. et aloit maudisant
deu et Iuroit de ce quil ne poot trouer celui qui
Son escu li auoit abatu
quant messires .y. le uoit uenir si quenoit bien
a la grandeur que cest ciz que len li auoit dit.
Si li escrie de long por ce quil ne uelt mie qu il
Sen uoit. ha sire cheualiers atandes moi Ie sui ciz
que uos queres. et li Iaians ne loit mie que trop
li fu eslongniez. Si sen ua si grant aleure comme
cil alast le diable chasant. et messires .y. que nel
perdra mie ce il puet uient a son cheual. et il
met la sele et le frainc et relace son hiaume et
prent sespee et son escu. et monte en son cheual. et sen ua apres le Iaiant tout le chemin
Tant a messires .y. cheuanchiet quil uint a
lissue dune fotest. et lors uit deuant lui .I. petit chastelet. qui estoit apelez li chastiax dou
trespas. quant il uint cele part si uoit Iuqua
.ui. cheualiers les lances alongniez qui dient uez
la le larron qui cex de cest pais amis a destrucion. Si li crient et li laissent corre tout ensamble. et le fierent si quil le portent a terre et li ocient
son cheual. et lont en .ii. lieus naure. et le
prannent a force. et li esragent le hiaume de
la teste et dient qu il locirront ce il ne ce tiennent
por outre. et il a si grant angoisse quil ne puet
respondre. et il le font desarmer et le mestent
en prison desous la tor. et dient quil le garderont tant que mauduis naura cele part
et li bailleront a faire sa uolente de la honte
de la honte quil li afaite.
ENsi ont monsignor .y. retenu en
prison en chastel del trespas. Si demora
laiens .ii. Iors que onques nus nel regarda.
Mais au tier Ior li auint que la dame de laiens lala ueoir. et parla a lui par une fenestre
de fer qui ouroit el Iardin. Si li demande qui il est et comment il a nom. et il dist quil
est de la maison le roi artu et compains de la table
reonde. et a non .y. fiz le roi urien. Uoire
fait ele fustes uos fiz le roi urien qui tant fu
preudons. Oil dame fait il. par dieu fait ele
donc me poise il mout de uous que uos estes en
ceste prison que ie ne cuit mie que uos en issiez
sans mort ou sans mehang. Car trop o̶ uos heent
cil de saiens et cil de cest pais. et il dit quil len
poisse mout quant il nel puet amender si esgarderai qu il uoront faire de moi. Lors li dit la
dime sire uostres peres li rois uriens fist iadis mout de biens a mon pere. le conte del trespas. Si le uos guerredonerai a mon pooir car
au preudome ne le puis ie mie rendre que mors
est piesa. et por ce uos pri ie que uos ne uos esmaiez
por chose que nus dic. Car bien sachiez que ie
ne soufferoie en nulle maniere que uos eussiez
ne honte ne damage de uostre cors. Ains uos
Ieteroie hors de saiens ce ie sauoie que ciz
de saiens uos uosistent mal faire. et il len mercie
mout. Si laisse ore a parler de lui et retorne a
behort le cousin. lanc̃. del lac. que la damoisele enmainne auec li a sa dame de Gauoie.
