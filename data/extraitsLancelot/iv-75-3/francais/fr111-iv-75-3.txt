Ainsi fu lancelot leans troys iours si adoule quil
en perdy le boire et le manger et pensoit moult a une damoisele
de leans qui chascun iour luy aportoit a manger et luy auoient
baille pour le seruir. Elle lu faisoit tous les biens qu elle pouoit
ou monde et luy pesoit moult de son corroux. An quart iour apres
furent uenuz les cheualiers de leans du tornoyement. Lors commenca
a penser et a soy corroucer a luy mesmes. et dit quil ne fu oncquez
mais nul si maleureux cheualier comme il est. car quant il est sain et
haitie il deuroit aller par tout le monde et acheuer les perilleuses auantures que les autres nousent actendre. et il auroit bnÌƒ
pouoir de les mener a chief. mais ores lont mis deables en prison
si quil nest nul temps quil ne soit malade ou emprisonne. Lors
regrete ses meschances dont il auoit trop souuent si comance a faire trop merueilleux deul. Lors uient leans la damoisele qui de luy
si prenoit garde. et quant elle le uit mener tel deul si en est trop
doulente. haa sire fait elle quant uous qui menez tel deul. Damoisele fait il ie ne deuroye pas mener deul. mais moccire car ie
suys le plus meschant cheualier du monde. Sire fait elle par la chose qui uous plus amez dictes moy donc qui uous estes et comment
uous auez nom. et ie uous creance qui ie ne uous descouuerray ne cy
ne ailleurs. Damoisele fait il tant mauez ores coniure que ie
le uous diray. Ie suys le plus eureux cheualier qui oncquez portast armes. ne ma meschance ne commence pas ores premierment mais
des lors qui iestoye ou berseul. car ie perdy mon pere en une matinee qui moult estoit preudomme et uaillant et bon cheualier et fu
desherite de toute ma terre dont ieusse tres grant plante selle
meust este gardee leaument. Si puis dire urayement que iay
nom lancelot du lac le meschant. Et quant elle entend que
cest lanclot cil quon tient au meilleur cheualier du monde si est
si esbahie qu elle ne puet plus. Et lors dist. ceste prison uous ennuye moult ce scay ie bien. et uous en ystriez uoulentiers se uous
pouyez. Certes il nest riens que ie peusse faire que ie ne fusse par
conuent que ien feusse hors. Certes fait elle ie uous en osteray
si uous uoulez faire pour moy ce que ie uous commanderay. Dictes
fait il car ie li firay si ien ay le pouoir. Or escoutez fait elle
Il est uoir que la royne de sorestam la dame de ce chastel ou uous
estes ma tenue longuement auec lie. et na pas encores .x. ans
que iestoy petite que mon pere le duc de rocedam commenca sa
guerre contre le duc de sorestam qui fu sire a la dame de ceans
mais au derrain firent paix par ce que mon pere me domna a mariage a ung petit filz de roy qui nauoit pas encor six ans. Et
tantost apres mon pere et madame moururent et iestoye en
laage de .u. ans. si que ma terre demoura a garder a ceste royne
En cest an huyt iours deuant nouel seu uint le cheualier qui mauoit fianciee a la court du roy artus pour estre cheualier nouueau
Si nous mesauint tant quil fu occis a lissue de carlion. Quant
ie sceu quil fu mort ie men issy de ceans et luy demanday ma
terre et quelle me la rendist. Mais la royne nen uoult riens
faire et me dist que si ie langoessoye ung pou que ie nen tiendroye
iamais plain pie pour pouoir que ieusse. si laissay atant que
oncquez nen ousay riens dire. Et tant quil adiunt auant hier
na pas encor troys sepmaines que ung sien frere me demanda
a femme. et elle my donna et le me fist fiancer a force et malgre moy. si le reuesty de toute ma terre. et en doiuent estre les
nopces de demain en uiii. iours. mais certes cest pour neant.
car ie ne lauray ia a mary ne a seigneur car iay bonne raison
Car cest le plus desloyal cheualier et le plus couart du monde. et se
uous uoulez tant faire pour moy que uous uenissez a celuy iour
tout arme pour contredire ces espousailles en ce chastel. et
feissez tant que ce mariage fust deffait. ie uous gecteroye ennuyt
de ceste prison et uous donroye bon cheual et bonnes armes
Certes damoisele fait il se ous uoulez ce faire ie uous creanceray
comme loyal cheualier que ie reuiendray celuy iour a ce chastel et feray tant que ie uous deliuerray de ce cheualier et aurez uostre terre quicte sil ny a autre arrest que uous mauez dit. Dont uous creance ie fait il que ie tiendray ce conuent. Et ie uous promect fait
elle leaument que ie uous gectaray ennuyt de ceans Ainsi asseure lun lautre si sen part atant la damoisele et lancelot
demeure lie et ioyeux de ce que la damoisele luy a promis
Quant il fu aucques nuyt et ceulx de leans furent couchez
et endormiz la damoisele uint a luys de la chambre et louury
et uint a lancelot et luy dist. Sire uenez apres moy et il la
suyt. et elle le mainne en une chambre de leans pres dung uerger
si le fait manger. puis luy baille bonnes armes. Et quant il
est appareille prest de monter si dist a la damoisele. Dictes
moy de quel tournoyement uenoient ennuyt apres uespres les
cheualiers de ceans. Sire fait elle uoulentiers. Il est uoir que le roy
bandemagus et le roy de norgales fiancerent ung tornoyement lun contre lautre. gent contre gent. et ont este huy
assemblez en une praerie qui est a deux lieues de cy. si que ceulx
de leans a qui uous en auez ouy parler en sont ennuyt uenuz
et lesquelz en ont eu le pire par ma foy fait elle le roy bandemagus en a este chasse de la place car il nauoit pas tant
amene de gens de la moitie comme le roy de norgales. Mais ilz
out pris terme dassembler mardi. et il ny auoit que ung iour
entre deux. Et quant il ouy que le roy bandemagus a este
chace du champ. si en est moult doulent. car cest ung des
hommes du monde qui plus luy a fait donneur. si est moult
doulent de ce quil ny a este car sil y eust este a ce quil est
sain et haitie et desirant de porter armes il ne cuide pas
que le roy en eust eu le pire si comme il a eu Lors monte a cheual et commande a dieu la damoisele ce
elle lui luy dist quil ne loublie pas du conuenant quil y a. Si
maist dieu fait il non feray ie. Et il sen uait atant et entre
en ung uergier en une petite praerie ou il trouua ung sentier qui le mena droit a une fourest ou il y auoit ung paueillon tendu deuant ung grant ourme. Il tourne son cheual celle part pour ce quil y cuide trouuer. si descent a lentree et uoit dedans deux cierges ardans et ung grant lit couuert dung samit pourpre. Il uait au lit. mais il ny treuue
homme ne femme ne ou paueillon aussi. Et quant il uoit ce
si uient a son cheual et luy oste le fraing et la selle. et le
mainne paistre. Puis se desarme et mect sespee a son cheuet. si se despouille et dit quil se y couchera puis quil ny
treuue ame. puis estaint les cierges pour la clarte afin
quelle ne luy face mal. si se couche et sendort maintenant
Apres ce ne demoura gueres quil uint leans ung cheualier cil
a qui estoit le paueillon. et quant il uit les cierges estains
si cuida bien que sa femme fust endormie et qu elle eust estaint
les cierges pour la clarte. Il estoit sans espee et sans armeure
si se despouille et se couche pres de lancclot et se tire a luy et lacole. et le commance a baiser. car il cuidoit urayement que ce fust
sa femme. Et quant lancelot sent celuy qui ainsi le baisoit si saut
sus tout derue. et cuide bien que ce soit dame ou damoisele si le
prent a deux poings si quauant quil senprint garde il li gecta a terre par dessus luy. et luy dist. lerres mal me uenistes
uous faire honte et uous coucher auec ma femme en mon paueillon
mesmes. puis luy donne du poing par les dens si qua pou qu il
ne les luy brisa. et le sang en sault si qu il est tout senglant
Quant lancelot se sent si malmener si le prent
a la gorge et le gecte par dessus luy et li fait flatir a ung chaslit qui estoit ou paueillon si que
le cheualier eut une grant playe au cheoir quil fist.
et lancelot se relieue et uait celle part ou il auoit laissee lespee si la traicte du feurre toute nue. La lune lui
soit toute clere si que len pouoit aucques ueoir par le paueillon
et quant le cheualier uoit uenir lespee traicte si ne lose actendre.
ains sen tourne fuyant tout nu et se mect uers la fourest et
lancelot le suyt qui ne le ueult pas ainsi laisser si le chace tant
sans robe quil laconsuyt. Si le fiert de lespee par la teste qu il
le fent iucquaux dens. et il chiet mort a terre et lancelot
reuient ou paueillon et se couche et sendort uicquau matin
Moult se sent blece du corps du coup que cil luy a donne ou uis
Et landemain quant les oiseaux commencent a chanter il
se leua. et uesty et print ses armes et monta sur son cheual
puis sem party de lieans. mais il ne sceit pas a ceste foiz qui est
le cheualier quil auoit occis. quant il est entre en la fourest si encontre deux escuiers qui menoient quatre destriers tous blancs en
destre et auoient tous quatre couuertures blanches. et apres
uenoyent deux autres qui portoient le harnoys a ung cheualier
haubert heaume et chausses de fer. et genoilleres et cotes a
armer de blans samiz. Et lautre portoit ung escu blanc
comme noif. Il salue les escuiers et leur demande a qui est ce
harnoys. Sire font ilz il est a ung cheualier qui demain ueult
estre au tournoyement des deux roys. Et comment a nom ce cheualier
fait lancelot. Sire len lapelle galehondin. et fu filz galehot
des loingtaines isles. Et a qui aidera il fait lancelot. Il aidera au roy de norgales. Et ce tornoyement ou sera il beau
frere. en une praerie par ou uous auez maintenant passe. Lors
les commande a dieu et sem part atant. Et quant il est ung
pou alle. si ouy sonner une cloche a destre. Il sadrece celle part
et treuue une abaye de nonains noires. Il descent a lentree.
et baille son cheual a garder a ung garson. puis etre ou monstier tout arme fors du heaume de lescu et du glayue. et quant
iI est leans entre si treuue la seur meleagant celle qui lauoit
gecte de la douloreuse prison. Elle se regarde et adiuse tant que
elle le cognoist. mais moult se merueille que sont deuenuz les
beaux cheueux quil souloit auoir. Et pense quil a este moult malade et que par celuy sont cheuz si se seuffre de parler a luy.
iucqu apres uespres. Quant les freres ont chante et lancelot
fut yssu du monstier. la damoisele uait apres luy et luy dist
Sire uous soyes le bien uenu. Ma doulce damoisele dieu uous
doint bonne auanture. comment lauez uous puis fait que ie ne
uous uy. Sire fait elle bien la dieu mercy et la uostre. quelle
auanture uous a cy amene. Dame ie suys uenu pour ung
tornoyement qui sera demain icy pres. si la empris le roy
bandemagus contre le roy de norgales. et par ce y suys ie uenu pour le uoir. Sire fait elle y irez uous demain. Ouil
fait elle si ie puis. donc uous uoudroye ie prier pour dieu et pour
amour que uous aidez aux noz. Et il dit que si fera il uoulentiers de tout son pouoir. Sire fait elle grant mercy. dont
scay ie bien que le roy de norgales y perdra le tout et le roy
mon pere en aura lonneur. si uous pry que uous demourez meshuy o moy et demain partirez pour aller au tornoyement
et uous le deuez faire car si uous partez de cy uous ne trouuerez maishuy si bon houstel pres du tornoyement. et sachez
que uous serez bien seruy et bien aise de toutes les choses que
on pourra auoir. et il dit quil demourra puis qu il luy plaist
Si li fait maintenant desarmer. Et elle prent ung uarlet si luy dist. Ua ten droit au chastel de la harpe ou tu troueras le roy bandemagus mon pere. et luy deis que iay ceans
messire lancelot du lac qui luy doit demain aider au tornoyement. et quil le uieigne ueoir sil puet hastiuement
Le uarlet se part de la dame et sen uient au roy bandemagu et luy dist ce qui sa fillt luy mande. et
quant il ouy les nouuelles de lancelot si est tant lie qu il nen
sceit mesure si se pense quil lira ueoir le plus tost qu il pourra
Car par auanture lancelot ne uoudroit pas que len le congneust au tornoyement. Il eslist quatre de ses plus priuez
amys si en fu lun le duc et lautre comte. et les autres simples cheualiers mais moult estoient preudommes. Il conuient fait
il que uous ueignez o moy en une abaye qui est cy pres. Et ilz
dient que si feront ilz uoulentiers. si montent erraument et
quant ilz sont hors du chastel le roy les apelle et leur dist seigneurs sauez uous ou ie uous maine. Nennil font ilz. Ie uous mainne
font ilz ueoir merueilles. Car ie uous monsterray tantost.
ung seul homme qui a en soy toutes les uertiuz par quoy on
doit estre loue. ne nul nen est si bien garny comme il est. car
cest li plus beau cheualier du monde. et a en soy plus de prouesce
quil ny a en homme mortel. et ne pourroit nul autre estre de
sa ualeur. car cest le meilltur cheualier et le plus desire que uous
ueissez oncquez et que uous diroye ie. nul ne uous pourroit tant
dire de bien de luy quil nen y ait encor cent tant plus. si scay
bien qui oncquez dieu ne le fist. fors pour estre miroer aux autres cheualiers. Certes font il uous dictes merueilles et sil est tel
comme uous dictes len deuroit bien aler cent lieues loing pour le
uoir. Par foy fait le roy si a len maintefoiz. car ie uy faire
une queste pour luy ou il y auoit plus de soixante cheualiers et
uy que tous estoient cheualiers preux et hardiz. et le quistrent
ung an entier pour le ueoir. ne oncquez ny eut nul deulx qui
le ueist a celle foiz. Or sachez que ceulx en alerent plus de mil
lieues et si ne le trouuerent mie. Tant sont alcez quilz uindrent a labaye ou estoit lancelot. et le uarlet uint auant qui dist a la damoisele
Dame monsire le roy est uenu. et elle uait encontre luy et
le prent par la main et le mainne en une chambre ou estoit
lancelot. et il ne dormoit pas mais quant il uoit uenir le
roy bandemagu si se drece en estant et luy court a lecontre
et luy gecte les braz au coul. et luy dist. que bien soit il uenu
puis court aux autres et leur fait moult belle chiere et le
roy se humilie moult et luy dist quil est son sergent et son
amy. Haa sire fait lancelot pour dieu mercy ne me dictes ia
mais telz pareles. car uous ne me pourrez plus corroucer. Car
nul roy ne doit estre sergent a si poure cheualier comme ie sus. Haa
sire uous nestes pas si poure que ie ne changeasse la moitie de ma
richesce a la uoustre. de tel richesce et de telle pourete auez
uous se uous men uoulez faire compaignon. Sire fait il lessons
ces paroles. car ce nest pas comparaison de mectre ung poure
cheualier a ung riche roy puissant. mais dictes moy comment uous
auez puis fait qui ie ne uous uy. Certes sire fait le roy ie uous
ay puis moult desire a ueoir. hyer mesmes quant mes homes
mesmes furent retournez de la place. Car si ie uous eusse tenu auec moy tous les autres eussent este desconfiz. et ie uous
pry pour dieu et pour amour. et afin que ie soye uostre amy a
tousiours mais que uous nous aidez demain a desconfire le grant
orgueil. et il dit que si fera il uoulentiers. Mais ie uous requier
fait il que uous ne me facez cognoistre a homme qui de moy demande. car si iestoye cogneu il men pourroit uenir corroux. Si
maist dieu fait le roy ia par moy nen orra len nouuelles.
et il dit que donc yra il uoulentiers. Grant piece fu le
roy leans. tant quil eurent disne. mais se les troys compaignons se merueillerent et silz regarderent uoulentiers lancelot ce ne fait pas a demander car ilz ne uirent oncquez mes
homme quil prisassent tant comme il font luy Quant uint a heure de nonne quilz eurent mange a loisir si dist le roy
quil sen ueult aller et print congie de lancelot et luy laissa deux de ses cheualiers auec luy pour luy faire compaignie. et
afin quil ne uiegne pas demain seul au tornoyement. et
le roy sen uait au chastel de la harpe ou ses hommes lactendoient et quant il fut descendu si luy demandent ou il a
tant demoure. et il dit en tel lieu ou il a moult bien fait sa besoigne a sa uoulente. Car ie uous dy urayement que i ay depuis trouue tel aide dont ceulx de la seront uaincuz. si le scay certainement
ne plus ne leur en ueult dire. Celuy iour firent les deux roys drecier loges ou il y auoit fenestres et apuiz aux dames et damoiseles. et il estoit lors de coustume que les roynes et les autres damoiseles aloient ueoir les tornoyemens pour ueoir les meilleurs
cheualiers. et par ce faisoit len drecer logis la ou le tornoyement deuoit estre. Celle nuyt fut lancelot seruy et honnoure des barons
que le roy y auoit laisse. Au matin quant lancelot se leuoit.
uint a luy la damoisele. celle pour qui il estoit leans demoure et
luy dist que bon iour luy doint dieu. et il luy rendy son salut
et elle luy dist. Sire ie uiens pour prendre congie de uous pour aller
aux loges du tournoyement. car ie ne uueil plus demourer pour
la presse des cheuaux qui y sera si grant que ie ny pourroye passer
alez fait il. a dieu uous commant. Sire fait elle gardez que ie uous
y ueoye. car si maist dieu ie ne yroie ia autrement. et il dit qu il y
yra Lors sem part la damoisele de leans agrant compaigine de dames et de damoiseles. et quant
elle uint es prez si uoit que les loges sont ia toutes pleines de dames et de damoiseles qui estoient ia montees aux fenestres
qui actendoient que les tournoyeurs uenissent. Et la fille du
roy de norgales celle que messire gauuain eut eue pucelle si comme
le comte a deuise estoit ilecques uenui a grant compaignie de
dames et damoiseles. Et quant elle uoit uenir le roy bandemagus si luy uait encontre. et il la receoit a moult grant ioye
et la fait seoir pres de luy et commencent a parler d une chose
et dautre. Et tant que la fille au roy bandemagus demanda
qui mieulx lauoit fait a lautre assemblee. Et une damoisele qui seoit pres de lie luy dist que mador de la porte ung
des cheualiers de la maison du roy artus et mordret le frere de messire gauuain auoient tout uaincu. Et quel cheualier est ce mador fait elle. Certes dist elle. cest ung des meilleurs cheualiers du
monde et le mieulx ferant despee. Ainsi parloient entrelles des cheualiers. et lancelot est uestu cet appareille et eut
ouy messe. et les deux cheualiers eurent enuoye querir leurs
armes ou chastel ou ilz les auoient laissees. Et le roy leur
manda quilz ne uenissent au tornoyement deuant prime
et quilz baillassent a lancelot couuertures blanches. et
a son cheual aussi et ung escu blanc. et ilz le firent ainsi. Et
quant uint entour prime ilz estoient tous armez fors de leurs
heaumes si distrent a lancelot quil mangeast ung pou pour
aller plus seurement. et il dit que non fera. et ilz monterent
maintenant et si partirent de leans et errerent par la forest
tant quil estoient ia assemblez que dune part que dautre plus de
.xx.mil. et le faisoient moult bien dune part et dautre. mais
moult auoit plus de gens le roy de norgales que le roy bandemagus. Quant lancelot uint pres des ioustans si se tint a part luy et ses compaignons et il regarde lesquels le font le mieulx. si uoit troys cheualiers par deuers le roy
de norgales qui le faisoient trop bien. car ilz donnoient hardement aux leurs pour leur bien faire. si auoient ia tant fait
que les gens baudemagus estoient reculez une archiee et la
fille au roy de norgales en parle a ses compaignes qui ilec
estoient et dist oyans toutes. par dieu ce tornoyement fust
moult bel si ceulx de la peussent souffrir les noz. mais il
mest aduis a ce quilz uout reculant quil seront tost mis
a fin. et ia dieu ne maist se moult ne font a prisez ces troys
cheualiers qui sont par deuers les noz. car par eulx sont desconfiz
ceulx de gorre. Damoisele fait la fille bandemagus qui
sont ces troys cheualiers qui tant doiuent estre prisez. Certes
fait elle lun est mordret le frere a messire gauuain a ce uermeil escu et lautre est mador de la porte. Le grant cheualier et
le tiers est galeadin mon nepueu cil qui porte lescu blanc . ce
sont les troys qui le font le mieulx de toute ceste place et par
qui uoz gens sent desconfiz. Or ne uous esmayez damoisele fait
celle de gorre. car si maist dieu se le roy uostre pere ne sen fuyt
encor uerrez uous donner de telz cops dont il nen actendroit
pas ung pour toute sa terre. ha dieu fait elle qui les donnera
Ciertes fait elle uous le uerrez tantost. car cil est uenu qui tel
coups donne. Ainsi qu ilz parloient si ouyrent le cry leuer sur
ceulx de gorre qui senfuyoient. et les prenoyent ceulx de norgales. Et lancelot apelle ceulx qui estoient o luy. et leur dist
suyuez moy. car trop auons actendu. courre parmy les rens et abat tout deuant luy.
Lors laissie courre parmy les rens tant que le cheual
puet aler. si fiert si fort le premier quil le porte
a terre en ung mont. et fiert ung autre de retour.
si quil lury fait uuider la sele. Et quant il a son
glayue brise si mect la main a lespee dont il se
sauoit bien aider. Si commence a ferir tout entour luy et donner
grans coups et point amont et aual. ne nataint homme qu il ne
porte a terre. si fait tant en pou deure que tout le monde sarreste sur luy pour ueoir les merueilles quil fait car il ny a
nul tant soit hardy qui a coup louse actendre. Si occist et
mehaigne tous ceulx de norgales tant qua fine force les fait
flatir et retourner plus de troys archees. Tant fait par
sa prouesce que tous en parlent et pres et loing et dient
que tout uaint le cheualier bandemagus qui porte les armes blanches. et les troys compaignons qui deuant ce auoient mis en
fuite ceulx de gorre. qui estoient ung pou yssuz du tournoyement pour repouser. se merueillent moult quant il uoyent
leurs gens fouir et demandant que cest. Que cest fait ung
uarlet nauez uous pas ueu fouir uoz gens et les merueilles
quil y a Quelz merueilles fait mordret. Il y a fait il ung
cheualier arme de blanches armes qui occiroit plus de gens quon
ne pourroit enterrer en deux arpens de terre nalez pas celle
part si uous ne uoulez mourir. Ia dieu ne maist se encontre
sespee puet durer fer ne acier. Lors relacent leurs heaumes les troys compaignons et montent es cheuaux et prenent leurs escuz et leurs lances et laissent courre a lancelot
deuant qui ceulx de norgales furent aussi comme le lieure
deuant les chiens. et lancelot eut lance recouuree quil toly
a ung de ceulx qui sen fuyoit et sadrece uers mordret et le
fiert si fort qu il luy mect le fer parmy lespaule senestre atout le fust si lempaint bien et le porte a terre tout enferi
et le roy bandemagus qui estoit derriere luy luy baille
ung autre glayue et luy dist. Sire tenez monstrez nous
comment uous scauez lances briser. Et il laisse adonc courre
uers mador de la porte. et cil qui son glayue porte bas le
brise enmy le pis. Et li fiert si fort si quil luy mect fer et
fust en la cuisse. et le porte a terre luy et le cheual tout en
ung mont. Si sen passa oultre et trait lespee et fiert galiodin
en lescu blans si quil en abat ens ung grant chantel et lespee des
cent sur son cheual si quil luy cope par deuant les espaules et abat en ung mont cheualier et cheual Quant le roy de norgales qui eut ia assez regarde lancelot pour les merueilles quil faisoit uit
faire ce cop si ne lose plus actendre ains tourne en fuye tant que
le cheual puet aller. Lors commence la criee trop merueilleuse. car
tous ceulx de norgales tournerent en fuye et ceulx de gorre les chacent et prenent a leur uoulentez Et quant lancelot uoit qu ilz sont
tous tournez a desconfiture. et quil ny a mais nul recouurer si se
fiert en la fourest et sen ua grant erre car il ne ueult estre aparceu
de nully. Assez fu quis et demande. mais il ny eut celuy qui le
puist trouuer. Et quant le roy bandemagus uit quil sen estoit
alle en tel maniere et quil ne sceit quil doye faire ne dire. et dit
que urayement est il li plus maleureux homme qui uiue. quant il
auoit ores o soy le meilleur cheualier du monde a qui il deust faire
ioye et feste. Or la perdu par sa maleuaitie et galeodin que
lancelot eut abatu fu remonte au mieulx quil peut et uient
au roy bandemagu et se fait cognoistre a luy. et quant il le cognoist si luy fait tres grant ioye et luy dit. Sire ie suys uenu
a uous que uous me dictes qui est le cheualier qui si bien la huy fait
de par deux. Beau doulx sire fait bandemagus pour quoy le demandez uous. pour ce fait il que ie suys ienne homs et scay encor pou
darmes si auroye mestier de macointer dung si preudomme comme
il est affin quil men aprant. et si amanderoye de luy et de sa compaignie. Certes sire sil uous cognoissoit si uous auroit il molt chier
car il ama moult monseigneur uostre pere ne oncques homme nama autant
autre. si uous dy poiyr uoir que cest messire lancelot du lac. lancelot
fait il ie cuidoye quil fust mort. Mais ie creance a dieu que ia
mais ne fineray de cheuaucher si ie ne suys mort ou pris ou
malade iucqua ce que ie laye trouuer. Et quant ie lauray trouue si
luy prieray pour lamour de mon pere quil ayma tant qu il me laisse
aller auec luy par les estranges terres sercher les estranges auantures o luy. et sil ne ne ueult ce faire toutefoiz maideroit il mieulx a conseille que nul autre ne feroit Adonc sempart le roy bandemagus et sen uait ainsi arme comme il estoit quil ne fait sauoir a cestuy na autre. ne nemmaine o soy escuier ne garson. si se fiert en la fourest auec
lancelot et cheuauche toute iour a iournee quil ne treuue homme ni
femme qui luy die nouuelles de ce quil quiert. 
