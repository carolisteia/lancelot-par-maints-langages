Einsi fu Lanceloz III. jorz laienz, si adolez qu’il
em perdi le boivre et le mangier. Si em pesoit moult
a une damoisele de laienz qui chascun jor li aportoit
à mengier et li avoient baillie a servir et a garder.
Et ele li faisoit touz les biens qu’ele pooit el
monde et li pesoit molt de son courrouz. Au quart jor
aprés furent venu li chevalier de laienz d’un tornoiement qui le jor devant avoit esté; si enconmancerent
tant a parler et ça et la que Lanceloz l’antandi bien
qu’il venoient d’un tornoiement. Lors conmance a penser
et a correcier soi a lui meismes et dist qu’il ne fu
onques nus si maleurous chevaliers com il est, car
quant il est sains et haitiez et il devroit aler par tout
le monde et achever les perilleuses aventures que li
autre n’osent atandre et il avroit bien pooir de mener
les a chief, lors le metent deable em prison si qu’il
n’est nul tans qu’il ne soit malades ou emprisonnez.
Lors regrete ses mescheances dont il avoit trop souvant;
si conmance a faire trop mervilleux duel. Lors vient laienz la damoisele qui de lui se
prenoit garde; et quant ele l’i vit tel duel mener, si
en est trop dolente. « Ha, sire, fait ele, que avez vos
qui tel duel menez ? — Damoisele, ja ne devroie je
mie duel mener, mes moi occirre, car je sui li plus
mescheanz chevaliers del monde. — Sire, fait ele, par
la riens que vos plus amez, dites moi qui vos estes et
conment vos avez non et je vos creant que je ne vos
descouverrai ne ci ne aillors. — Damoisele, fait il, tant
m’avez conjuré que je le vos dirai. Sachiez que je sui li plus maleureus chevaliers qui onques portast
armes ne ma mescheance ne comance mie ore premierement, mais des lors que je estoie en bercel ; car je
perdi en une matinee mon pere qui molt estoit vaillanz
et prodom et bons chevaliers et fui desheritez de
toute ma terre donc je eusse a grant planté, s’ele
m’eust loialment esté gardee. Si puis dire loiaument
que j’ai a non Lancelot del Lac li mescheanz.» Quant ele entant que ce est Lanceloz, cil que l’an
tient au millor chevalier dou monde, si est tant liee que
nule plus; et lors li dist: « Sire, ceste prison vos
anuie molt, je le sai bien, et que vos en isteriez volentiers, se vos poiez. — Certes il n’est riens que je poïsse
faire que je ne feisse, par couvant que j’an fusse hors.
— Par foi, fait ele, et je vos en osterai, se vos por moi
volez faire ce que je vos conmanderai. — Dites, fait il,
car je le ferai, se j’en ai le pooir?, — Or mescoutez
dont, fait ele. Il est voirs que la roine de Sorestan, la
dame de cest chastel ou vos estes, m’a tenue longuement
avec li et si vos dirai comment. Il avint, bien a
passé X. anz que j’estoie petite que mes peres, li dus
de Rocedon, conmança guerre contre le roi? de Sorestan
qui fu seingnor a la roine de ceanz. Mais au darrien
firent pais, por ce que mes peres me donna en mariage
a I. petit fil le roi qui n’avoit mie plus de VI. anz
et je estoie en l’aage de V. anz. Aprés ce ne demoura
gueres que mes peres morut et ma mere ausi, si que ma
terre remest a garder a ceste roine. Oan ot VIll.
jorz devant Noël, s’esmut li chevaliers qui fiancie
m’avoit a la cort por estre chevaliers noviax, si nos
an mesavint tant qu’il fu occis a l’issue de la forest
de Karlion. Quant je soi qu’il fu morz, si m’an vos
de ceanz aler et li demandai qu’ele me randist ma
terre. Mais la roine si n’en volt riens faire, ainz dist,
se je l’angoissoie I. poi, je n’an tandroie jamés plain
pié por pooir que je eusse. Si le laissai atant, que plus
n’en osai dire et tant qu’il avint avant ier n’a mie III.
semainnes que J. suens freres me demanda a fame et
ele m’i donna. Ele le me fist fiancier maugré mien, si
le revesti de toute ma terre et an doivent estre les
noces de diemanche an VIII. jorz. Mes certes por
noiant, car je ne l’avrai ja a mari ne a seingnor, car
j’ai bien raison, qu’il est li plus desloiaux chevaliers et
li plus couarz qui onques fust. Et se vos por moi
voliez tant faire que a celui jor venissiez touz armez
pour contredire ces espousailles en ce chastel et feissiez
tant que cist mariages fust desfaiz, je vos geteroie
anuit de ceste prison et vos donroie bon cheval et
bonnes armes. — En non Deu, damoisele, fait li, se
vos ce volez faire, je vos creanterai comme loiax chevaliers que je a celui jor revanroie en cest chastel et
feroie que je vos deliverroie de cel chevalier et avriez
vostre terre quite, s’il n’i a autre arest que vos m’avez
dit. — Certes, fait ele, il n’i a autre arest. — Dont vos
craant je, fait il, que je cest couvenant vos tandrai.
— Et je vos craant loiaument que je anuit vos giterai
fors de ceanz.» Ensi aseure li uns l’autre : si s’em part atant la
damoisele et Lanceloz remest liez et joianz de ce que
la damoisele li promet Quant il fu auques anuitié et
cil de laienz furent couchié et endormi, la damoisele
ouvre l’uis de la chambre et vint a Lancelot et li dist:
« Sire, venez aprés moi. » Et il se lieve, si la siut et
ele l’enmoinne en une chambre de laienz pres d’un
vergier ; si le fait mengier, puis li baille bonnes
armes et bon cheval. Et quant il est apparilliez comme
de monter, il dist a la damoisele: e Dites moi de quel
tornoiement li chevalier de ceanz parloient anuit aprés
vespres. — Sire, fait ele, volentiers. Il est voirs que li
rois Baudemaguz et li rois de Norgales fiancerent I.
tornoiement li uns encontre l’autre, de gent contre gent:
si ont hui esté assemblez en une praerie qui est a JI.
liues loing de ci si que cil de ceanz a cui vos en
oïstes parler an sont anuit venu. — Et liquel, fait il, en
ont le peor ? — Par foi, fet ele, li rois Baudemaguz
en a esté chaciez de place, car il n’avoit mie tant de
gent amené de la moitié comme li rois de Norgales.
Mais il ont pris terme d’assembler juedi. » Et il n’avoit
c’un jor entre II. Quant il oit que li rois Baudemaguz en a esté
chaciez de champ, si est molt dolanz, car ce est un
des homes del monde qui plus li a fait honor, si est
molt dolanz de ce qu’il n’i a esté; car s’il i fust, a ce
qu’il se sent sain et haitié et desirrant de porter armes,
il ne cuide mie que li rois en eust le peor si com il a eu.
Lors monte en son cheval et conmande la damoisele
a Deu et ele li dist qu’il ne l’oublist pas des couvant
que il i a. — Si m’aïst Diex, fet il, no ferai je. » Si
s’en vait atant et entra en I. vergier et del vergier
entra en une petite praerie. Lors trueve I. estroit sentier
qui le mena droit a une forest ou il avoit I. pavillon
tandu devant J. grant orme. Il torne cele part son
cheval, por ce que genz i cuidoit trouver, si descent
a l’entree et voit dedanz III. cierges ardanz et I. grant
lit couvert d’un samit porpre. Il vait au lit, mes il n’i
troeve home ne fame, ne el pavillon ausi. Et quant il
voit ce, si vient a son cheval et oste ! le frain et la
sele et le moinne pestre, puis se desarme et met l’espee
a son chevez, si se despoille et dit qu’il se couchera anz.
puis qu’il n’i trueve ame; puis estaint les cierges por
la clarté qui mal ne li feist; si se couche et s’andort
tout maintenant. Aprés ce ne demora gueres que laienz vint I.
chevalier, celui cui li pavillons estoit; et quant il vit
les cierges estains, si cuida bien que sa fame fust endormie et qu’ele eust les cierges estainz por la clarté.
Il estoit sanz espee et sanz armeure, si se fu tost
despoilliez et se couche errant delez Lancelot et se
trest pres de lui et l’acole et le conmance a baisier,
car il cuidoit vraiement que ce fust sa fame.
Quant Lanceloz sant celui qui einsint le baisoit, si
saut sus touz desvez et cuide bien que ce soit dame
ou damoisele : si l’aert a JI. braz. Et cil s’aperçoit
tantost et cuide que ce soit li lichierres sa fame. si se
desvoleppe de lui et l’aert i a Il. braz et le sorprant si
que ainz qu’il se fust pris garde, l’ot il geté desouz lui
a la terre ; si dist: « Certes, lerres, mar me venistes faire honte et mar vos couchastes avec ma fame en
mon pavillon meismes. Puis li donne del poing en mi
les denz si que a poi que il ne li a brisiez en la
bouche, et li sans en saut si qu’il en a le menton tout
sanglant. Quant Lanceloz se sent si mal mener, si l’aert a
la gorge et le fait voler par dessus lui et le fait flatir
a L. chaillou qui en mi le pavillon estoit. Li chevaliers
ot une grant plaie au chaoir qu’il fist et Lanceloz se
relieve et vait cele part ou il ot s’espee laissie, si l’a
traite del fuerre toute nue. La lune luisoit cler si que
l’am pooit auques veoir par mi le pavillon; et quant
li chevaliers voit venir Lancelot l’espee traite, si ne
l’ose atandre, ainz s’an torne fuiant toz nuz et s’en
vet vers la forest. Et Lanceloz le siut qui atant nel
velt mie laissier ; si le chace tant sanz robe qu’il l’aconsielt, si le fiert par mi la teste de l’espee si qu’il le fant
tout dusqu’es danz et cil chiet morz a terre. Et Lanceloz revient el pavillon et se couche et s’andort dusqu’au
matin; mais molt se sant bleciez del cop que cil li
ot doné en mi les danz. A l’andemain quant li oisel enconmancerent a
chanter, si se leva et vesti et prist ses armes et monta
en son cheval, puis se parti de laienz, qu’il ne sot pas a
cele foiz qui li chevaliers fut qu’il ot occis. Quant il
est antrez en la forest, si encontre IlII. escuiers qui
menoient en destre IIlI. destriers toz blans et avoit
chascuns couvertures blanches; et aprés venoient dui
autre qui portoient le hernois a J. chevalier, haubert
et hiaume et chauces de fer et genoillieres et cote a
armer de blanc samit; et li autres portoit I. escu
blanc comme nois. Il salue les escuiers et lor demande
cui cil hernois est. « Sire, font il, a l. chevalier qui
demain velt estre a J. tornoiement de Il. rois. — Et
conment a il non, cil chevaliers ? fait Lanceloz. — Sire
l'an l’apele Galehoudin et fu niés i Galehot, le sire
des Lointaingnes Illes. — Et a quels aidera il ? fet Lanceloz. — Il aidera au roi de Norgales, por
ce que ses aieux est. — Et cil tornoiemenz ou sera il,
biaux frere? — En une praerie par ou vos avez orendroit passé. » Lors les conmande lanceloz a Deu, si s’em part
atant. Et quant il a I. poi alé, si oit a destre sonner
une cloche; il s’adrece cele part et troeve une abaie
de nonains. Il descent a l’entree et baille son cheval a
garder a J. garçon, puis entre el moustier tout armé
fors d’iaume et d’escu et de glaive. Et quant il est
laienz entrez, si troeve la seror Meleagant, cele qui l’ot
geté de la dolerouse prison ou il ot esté mis. Ele
resgarde et avise tant qu’ele quenoist que ce est Lanceloz, mes molt se merveille que li bel chevol sont
devenu qu’il selt avoir, et panse qu’il ait esté malades.
et que par ce li soient chaoit: si se sueffre de parler
a lui dusque aprés vespres. Quant li freres ot chanté
et Lanceloz fu issuz del moustier, la damoisele vet
aprés lui et li dist: « Sire, vos soiez li bien venu !
— Ma douce damoisele, vos soiez la bien venue ! Comment l’avez vos puis fait que je ne vos vi ? — Sire,
fait ele, bien, Deu merci et la vostre. — Et quele
aventure vos a amené ça ? — Sire, je ving por i.
tornoienent qui demain sera pres de ci; si l’a empris
mes sires li rois Baudemaguz contre le roi de Norgales
mais il en a ja esté vaincuz I. foiz, car trop a gent li
rois de Norgales, » Et il dist que ausi i est
il venuz por veoir le. « Voire, sire, fet ele, et i irez
vos demain? — Oil, fait il, se je puis. — Dont vos
voldroie je prier por Deu et par amors que vos aidissiez as noz. » Et il dist que si fera il volentiers de
tout son pooir. « Sire, fait ele, C. mile merciz de Deu.
Dont sai je bien que li rois de Norgales i perdra le tout
et mes peres en avra l’onor. Et je vos pri que vos
huimais demorez o moi et demain mouvroiz a aler au
tornoiement. Et vos le devez bien fere, car se vos
orandroit vos esmouviez, vos ne troveriez meshui nul si
bon ostel pres del tornoiement. Et sachiez que vos seroiz bien serviz et aaisiez de toutes les choses que l’an
porra. » Et il dist que il remaindra, puis qu’il li plest;
si se fait desarmer maintenant et ele prant I. vallet,
si li dist: « Va t’an droit au chastel de la Herpe ou
tu trouveras le roi Baudemaguz mon pere; si li di que
j’ai çaienz mon signor Lancelot del Lac qui li doit
demain aidier au tornoi alement et le viengne veoir
hastivement, se il puet en nule manniere. » Li vallez se part de sa dame et vient au roi
Baudemagu, si li dist ce que sa fille li mande. Et
quant il oit les nouveles de Lancelot, si est tant liez
qu’il ne set mesure; si pense qu’il l’ira veoir au plus
priveement qu’il porra, car par aventure Lanceloz ne
voldroit mie que l’an le conneust au tornoiement. Il
eslit III. i de ses plus privez amis, si en fu li uns
dus et li autres quens et li tierz simples chevaliers, mes
molt estoit prodome. « ll couvient que vos viengniez o
moi jusqu’a J. abaie qui ci pres est. » Et il dient que si
feront il volentiers, si montent erranment; et quant il
sont hors del chastel, li rois les apele et lor dist :
«Seingnor, savez vos ou ge vos maing? — Nanil,
font il. — Je vos maing, fait il, veoir merveilles,
car je vos mousterrai orandroit I. sol chevalier qui a
en soi toutes les vertuz par quoi bons doit estre loez.
ne nus n’en est si bien garniz com il est, car il est li
plus biaux chevaliers dou monde et a or en soi plus
de prouesce qu’il n’a en home mortel, et de sa valor ne
porroit uns autres estre et est li mieldres chevaliers et
li plus desirrez que je onques veisse, Et que vos
celeroie je ? Nus ne vos porroit tant bien dire de lui
qu’il n’en i eust plus C. tanz. Si sai bien, onques Diex
nel fist fors por estre mireor as autres chevaliers. — Par
foi, font il, vos dites merveilles et s’il est tex com vos
dites, l’an devroit bien aler C. liues loing por veoir le.
— Par foi, fait li rois, si a l’an ja fait maîntes fois :
je vi ja faire J. queste por lui ou il ot deci a LXV.
chevaliers qui tuit estoient prodome et hardi et le
quistrent I. an antier por veoir le, ne n’i ot nul d’aux
qui le veist a ceste foiz. Or sachiez que cil en alerent
plus de M. liues et si nel troverent il mie. » Tant ont alé qu’il vindrent a l’abaie ou Lancelo.
estoit ; si descendent. Et li vallez vint avant qui dist
a la damoisele: « Dame, mes sires li rois est venuz.»
Et ele vait encontre lui et le prant par la main et le
moinne en une chambre ou Lanceloz estoit, mes il ne
dormoit mie. Et quant il voit le roi Bademagu venir.
si se dresce en estant et li cort a l’encontre et li giete
ses braz au col et li dist que bien soit il venuz; puis
court as autres et lor fait molt bele chiere. Et li rois
s’umelie mout et li dist qu’il est ses sergenz et ses
amis. « Ha, sire, fet Lanceloz, por Dieu merci, ne me
dites jamés tex paroles, que vos ne me porriez
plus couroucier, car uns rois ne doit estre sergenz a
nul si povre chevalier comme je sui, mais sires et commanderres. — Ha, sire, fait il, vos n’estes mie si
povres que je ne chanjasse la moitié de ma richesce a
la vostre de tel povreté com vos avez, se vos m’an voliez
faire compaingnon. — Sire, fait il, or laissons
cels paroles, car ce n’est mie comparoison de mestre
I. povre chevalier contre J. riche roi puissant, mais
dites moi comment vos l’avez puis fet que je ne vos vi.
— Certes, sire, fait li rois, je vos ai puis molt desirré
a veoir. Ier meismes quant mi home furent torné de
place, vos regretoie je assez, car se je tout seul vos
tenisse avec moi, je sai bien que tuit li autre fussent
desconfit. Et je vos proi por Deu et pour amor et por
ce que je soie vostre ami a toz jorz mais que vos
nos aidiez demain a desconfire le grant orgoil. » Et il
dist que si fera il volentiers, « mais je vos requier,
fait il, que vos ne me faciez connoistre a home qui
de moi demant, car se je i estoie conneuz, tost m’em
porroit venir courouz. — Si m’aïst Diex, fait li rois,
ja par moi n’en orra home novele». Et il dist que
donc i yra il volentiers. Grant piece fu li rois laienz tant qu’il orent
mengié a disner. Mais se li III. compaingnon se mervillerent et s’il resgarderent volentiers Lancelot, ce ne
fet mie a demander, car il ne virent onques mes home
qu’il prisasent autretant com il font lui. Quant vint a
ore de none qu’il orent par loisir mengié, si dist li
rois qu’il s’an voloit aler et prist congié a Lancelot
et il laisse IlI. de ses chevaliers avec lui por faire lui
compaingnie et por ce qu’il ne viengne pas demain
seus au tornoiement. Et li rois s’en ala au chastel de
la Herpe ou si home l’atandoient. Quant il fu descenduz, si li demandent si home ou il avoit tant demouré
et il dist en I. tel leu ou il avoit si bien faite sa
besoingne com il voloit, « car je vos di vraiement, fait
il, que j’ai puis trové tele aide dont cil de la seront
vaincu : si le sai certainnement» ; ne plus ne lor an
vost dire. Celui jor firent li dui roi loges drecier
en mi les prez ou il avoit fenestres et apoiaux as
dames et as damoiseles. Et il estoit lors acostumé que
les roines et les hautes dames aloient veoir le tornoiement Il. jornees loing ou III. et touz les chevaliers erranz qui les tornoiemenz sivoient et amenoient
avec aux lor amies por veoir les millors chevaliers;
et por ce faisoit l’an par tout la ou li tornoiemenz
devoit estre les loges drecier. Cele nuit fu Lanceloz
serviz et honerez tant com li IlI. baron porent, cels
que li rois i avoit laissiez. Au matin quant li jorz aparut, ainz que Lanceloz fust levez, vint laienz la
damoisele, cele por qui il estoit laienz remez, et li
dist que bon jor li donnast Diex et il li randi son salu
molt tost; si dist: « Sire, je vieng prandre congié
a vos por aler as loges del tornoiement, car je ne voil
plus demourer por la presse des chevaux qui ja i sera
si granz que je n’i porroie passer. — Alez a Deu, fait il.
— Sire, fait ele, gardez que je vos i voie, car si m’atst
Diex, je n’iroie ja autrement.» Et il dist qu’il i ira. Lors s’em part la damoisele de laienz o grant
compaingnie de dames et de damoiseles, et quant ele
vint es prez, si voit que les loges sont ja toutes plainnes de dames et de damoiseles qui ja estoient montees
as fenestres et atandoient tant que li tornoior venissent.
Et la fille le roi de Norgales, cele que mes sire Gauvain
out eue pucele, si com li contes a devisé, estoit illuec
venue o grant compaingnie de dames et de damoiseles.
Et quant ele voit venir la fille le roi Bademagu, si
vait encontre lui et la reçoit a molt grant joie et la
fait lez lui seoir et conmancerent a parler d’unnes choses et d’autres, et tant que la fille Baudemagu
une damoisele qui delez lui seoit li dist que Madors
de la Porte, I. des chevaliers le roi Artus, et Mordrez,
li frere mon signor Gauvain, avoient tout vaincu. — Et
quels chevaliers est cil Madors ? fait ele. — Par foi,
fait l’autre, ce est J. des greingnors chevaliers que je
onques veisse et li mielz feranz de lance.» Einsi parloient entr’elz des chevaliers. Et Lanceloz est vestuz et aparilliez et or messe, et li III.
chevalier orent envoié querre lor armes au chastel ou
il les orent laissies. Et li rois Bademaguz lor manda
qu’il ne venissent au tornoiement devant aprés prime et
qu’il baillassent a Lancelot couvertures blanches et ausi
a son cheval et l. escu blanc; et il le firent ainsi.
Quant vint entor prime qu’il erent tuit armé fors de
lor hiaumes, si distrent a Lancelot qu’il manjast
I. poi pour aler plus seurement; mais il dist que no
feroit et il a monterent maintenant et se partirent de
laienz et errerent par la forest tant qu’il vindrent en
la place. Si erent ja assamblé que d’unne part que
d’autre plus de XX. mile et le faisoient bien d’ambe
JI. parz, mais moult avoit plus grant gent li rois de
Norgales que li rois Bademaguz Quant Lanceloz vint pres des jostanz, si se traist
a une part lui et ses compaingnons et resgardent liquel
le font mielz; si voit III. chevaliers par desus le roi
de Norgales qui trop bien le faisoient, car il donnoient
hardement as leur par lor bien faire a: si avoient ja
tant fet que la gent Bademagu estoient ja reculé plus
d’unne archie. Et la fille au roi de Norgales em parole
a ses compaignes qui illuec estoient et dist oiant toutes :
« Par Dieu, moult fust i ancui biaux cist tornoiemenz, se
cil de la poïssent soffrir les noz. Mais il m’est? avis,
a ce qu’il vont reculant, qu’il seront par tans mis a la
fuie; et ja Diex ne m’aïst, se molt ne font a prisier.
cil IlI. chevalier qui par devers les noz sont, car pour
aux sont desconfit cil de Gorre. — Damoisele, fait
la fille Baudemagu, qui sont il cil qui doivent estre
prisié ? — Par foi, fait ele, li uns en est Mordrez, li
freres mon signor Gauvain a ce vermeil escu, et li
autres est Madors de la Porte, li graindres chevaliers
qui ci soit, et li tierz est Galehodin, mes nies, cil qui
porte cel escu blanc. Ce sont cil qui mielz le font de
toute ceste place et par cui vostre gent sont desconfit.
— Or ne vos esmaiez, damoisele, fait cele de Gorre, car
si m’aïst Diex que se li rois vostre peres ne s’anfuit
il verra? ancui donner telz cox dont il n’atandroit I.
por tote sa terre perdre. — He, Diex, fait ele, qui les
donra? — Par foi, fait ele, veoir le porrez par tans,
car il est venuz qui tex cox donne. » En ce qu’eles parloient einsi, si oïrent le cri
lever sor çaux de Gorre qui s’anfuioient, et les aloient
prenant cil de Norgales. Et Lanceloz apele cels qui
avec lui estoient et lor dist : « Sivez moi, car trop
avons atandu. » Lors laisse corre par mi les rans
quanque cheval puet aler, si fiert si durement le premier qu’il encontre qu’il porte lui et le cheval a terre
tout en I. mont et fiert del retor un autre sì
qu’il li fait la sele vuidier. Et quant il a son glaive
brisié, si met la main a l’espee dont il se savoit bien
aidier, si conmance a ferir tout entor lui et a donner
granz cox et point amont et aval ne n’ataint home qu’il
ne le port a terre. Il esrache escuz des cox et hiaumes
des testes, si fait tant em poi d’ore que touz li tornoiz
s’areste sor lui por veoir les merveilles qu’il fet.
qu’il n’i a mais nul, tant soit hardiz, qui a cop l’ost
atandre: si occist et mehaingne touz cels de Norgales
tant que a fine force les fait retorner plus de IIl.
archies. Tant fait par sa proesce que tuit en
parolent loing et pres et dient que tout vaint li ehevaliers as armes blanches ?; et li III. compaingnon qui
devant ce avoient mis cels de Gorre a la voie et qui
estoient issu del tornoiement por aux reposer I. poi
s’an merveillent molt, quant il voient lor genz afoïr:
si demandent que ce est. « Que ce est ? fait I. vallez.
N’avez vos pas veu les merveilles qu’il i a ? — Quels
merveilles i a il ? fait Mordrez. — Par foi il i a l.
chevalier a unes blanches armes, I. deable, L. aversier
qui plus occirroit ancui de gent que l’an ne porroit
d’omes morz enterrer en Il. arpanz de terre. N’alez
mie cele part, se vos ne volez morir. Que ja Diex ne
m’aïst se encontre s’espee puet durer fers ne aciers!» Lors relacent lor hiaumes li III. i compaignon
et montent es chevax et prannent escuz et lances et
laissent corre a Lancelot devant que cil de Norgales
fuient ainsi comme li lievres devant les chiens. Et Lanceloz ot lance recouvree qu’il toli a J. de ceaux qui
s’anfuioient, si s’adrece vers l’un de cels III. chevaliers,
et ce estoit Mordrez, et le fiert si qu’il li met par mi
l’espaule senestre le fer a tout le fust; il s’ampaint
bien et le porte a terre tot anferré. Et li rois Bademaguz
qui derrier lui estoit li baille I. autre glaive et li dist:
« Sire, tenez, monstrez nos encore conment vos savez
lances brisier. » Et il lesse maintenant corre vers Mador
de la Porte, et cil li brise son glaive en mi le piz, et
Lanceloz qui la soue porte bas le fiert si qu’il li met
par mi la cuisse le fer o tout le fust, sì porte lui et le
cheval a terre tout en I. mont et s’em passe outre
et trest l’espee et fiert Galehodin en l’escu blanc si
qu’il en a abatus I. grant chantel : et l’espee descent
jus sor le cheval si qu’il li coupe le col par devant
les espaules et abat en I. mont chevalier et cheval. Quant li rois de Norgales qui ot ja assez resgardé
Lancelot por les merveilles qu’il faisoit voit celui
cop, si ne l’ose plus atandre, ainz torne en fuie quanque
li chevaux pot aler. Lors conmance la criee trop mervilleuse, car tuit cil de Norgales s’enfuient et cil de
Gorre les anchaucent et les prannent a lor volenté. Et
quant Lanceloz voit qu’il sont del tout torné a desconfiture et qu’il n’i a mes nul recouvrier, si se fiert en la
forest et s’en vait grant oirre, car il ne velt estre
arestez de nelui. Assez fu quis et demandé, mais il
n’i ot celui qui le poïst trouver. Et quant li rois Bademaguz vit qu’il s’en estoit tornez en tel manniere»
qu’il ne set qu’il doie dire ne faire, et dist que voirement est il li plus maleurez hom qui onques fust, quant
il avoit ore o soi le meillor chevalier dou monde qui il deust faire joie et feste et ore l’a perdu par sa
mauvestié. Et Galehodin que Lanceloz ot abatu
fu remontez si com il pot et vient au roi Baudemagu et
se fait connoistre a lui; et quant il le connoist, si li
fait molt grant joie et li dist: « Sire, je sui venuz a
vos, que vos me diez qui li chevaliers est qui si bien
l'a hui fait par deça. — Biaux douz sire, fet Baudemaguz, por quoi le me demandez vos ? — Sire, fait il,
por ce que je sui jones hom et sai encore poi des
ames: si avroie mestier d’acointier moi d’.l. si prodome com il est, por ce qu’il m’en apreist et por ce que
j’en amanderoie de lui et de sa compaingnie. — Certes,
sire, s’il vos quenoissoit, il vos avroit molt chier, car il
ama molt mon signor vostre oncle? et vostre oncle?
le rama molt, que onques hom n’ama plus autre. Si
vos di por voir que ce est mes sires Lanceloz del Lac.
— Lanceloz ? fait il. Ne cuidoie je mie vraiement qu’il
fust morz? Mais puis qu’il est vis, je creant a Dieu
que jamais ne finerai de chevauchier, se morz ou pris
ou malades ne sui, tant que je l’avrai trové. Et quant
je le verrai, si li prierai por l’amor de mon oncle qu’il
tant ama qu’il me retiengne avec lui et me lest aler
par les estranges terres cerchier les estranges aventures o lui. Et se il ce ne velt, totes voies m’aidera il
mielz a conseillier que uns autres ne feroit. » Atant s’em part del roi Baudemagu et s’en vaît
ainsi armez com il estoit qu’il nel fait savoir a cestui
ne a cest autre, ne n’anmainne avec lui escuier
ne garçon; si se fiert en la forest aprés Lancelot et
chevauche toute jor ajornee qu’il n’ancontre home ne
fame qui noveles li die de ce qu’il quiert. 