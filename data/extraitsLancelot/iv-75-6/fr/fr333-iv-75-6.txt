LOrs sault auant li nains
et dit a monseignor .y.
Sire: tant sachiez uons de
lanc̃. quil est sainz et hetiez
ne na pas encore .u. iors. que ie
le ui a .i. tornoiement. qui fu
feruz deuant le chastel de la
charrete. des cheualiers de Gorre
et des homes le roy de norgales et le fist si bien a ceste assemblee quil uainqui tout
outreement. et enporta le
pris dune part et dautre. Et
pour ce que uous men creez miex
uous di ge. quil porta armes
blanches. et .i. escu blanc. et
si aida au roy badem̃. de gorre. si que tuit cil de norgales
furent uaincu. En non dieu
fet misire .y. tu en diz si bonnes ensaignes. que len ten doit
bien croire. Si men porrai bien
retorner quant moi plera quar
il mest auis que iai bien ma queste
affinee. puis que ien ai uraies
nouueles oies. Ia ne poez uos
mie retorner a court fet li
nains sanz uos autres compaignons. puis que uous meustes
ensemble. si puis bien fet
misire. yuains.
OR me di nains fet .bo.
et de la court. sez tu nules nouueles. oil fet li nains
li rois a fet crier par toute
sa terre. que il fera ferir .i. tornoiement as octaues de la madaglaine. es prez de souz camaalot. Si a enuoie touz
ses messages. as barons de ceste terre. pour ce quil i soient
Et ge meismes le uoiz denoncant atouz les cheualiers preudomes que ge connois. quil y aillent. Car touz li mondes i sera. Diex doinst fet boors. que
iaie entre ci et la acheue la
besoingne a ceste damoisele.
Car ml̃t auroie grant ioie
se gi pooie uenir a temps.
Longuement ont parle
ensemble. tant que boors
dist a monseignor .y. Sire : ge
uous commanderai a dieu. et men
yrai. car il le me couient a fere
Car ge me hasteroie uolenters
de metre ma besoigne a fin.
pour sauoir se ie porroie uenir a tens au tornoiement. quar
ge sai bien. que messires i sera
se diex le desfent de mort. et
de prison. et pour lui ueoir
il uoil ge estre. Sire fet misire .y. puis que uous en uolez aler. ge uous commanderai a ihun
crist. qui uous conduie en quel
lieu que uous ailliez. Et il sen
part maintenant o la damoisele. pour qui il est de court
partiz. Et misire .y. remest
si naurez et plaiez quil auoit
bien mestier de mire. Car molt
auoit perdu del sanc. si se repose entre lui et le naim. iusques
uers nonne. Et quant li chauz fu
remes et le soleil fu abessiez
Si monta misire. yuains en
son cheual. et sen ala le petit pas. tant que il uient a une abaye de blanches nonnains
Il descent et demande lostel
Et li seriant. li saillent a lencontre por ce que malades lor
semble. si le desarment au
plus doucement que il pueent
et le metent coucher en une
chambre. et li font regarder
ses plaies a une des dames de
laienz qui assez sauoit de
tel mestier. Et quant ele les
a ueues. si dit quil na garde
de morir.Car ele le quide rendre sainz et hetiez dedenz .xu.
iours.Si remest einssi misire .y. laienz tant quil fu
auques gariz des plaies que. bo.
li auoit fetes. Et quant il fu auques sainz. que il pot cheuaucher
si se parti de laienz. et commanda les dames a dieu. Car molt
lauoient bien serui en sa maladie.
QUant. misire. yuains
se fu partiz de laienz
si cheuaucha toute la semaine. einssi comme auenture le
menoit. tant quil uint a unes bronces. Lors regarde
deuant lui el chemin. et uoit une grant uieille sus .i. poure
roncin. qui traynoit encoste
de soi .i. naim. tout a pie. par
les cheueuls. et il ot grant barbe. si le uet batant des poinz
parmi les ioes. et il uait criant
aide aide. Et misire .y. se haste
de tost aler pour secorre le
naim. Si dit a la uieille quant
il la atainte. Ha: dame por
dieu lessiez le naim. si ferez
cortoisie. Et ele se regarde
et uoit que ce est .i. cheualier. Si li dit
que pour lui ne le lera ele mie.
Ha: dame: fet il. Ie uous
pri par amors que uous le lessiez. se uous pour moi uoliez
fere ce que ge uous requerroie.
Ge feroie pour uus ce que uus me requerez de cest naim se uous
uoulez fere ce que ge uus requerrai
Ge ferai pour uous. ce que ie porrai fet misire .y. si le quitiez.
le me creantez uous fet ele
comme loiaux cheualiers. oil fet il :
Et ele le lesse maintenant. et
puis li dit quil ost son hialme de sa teste. Et il li demande pour quoi. pour ce fet ele que ge uous ueul ueoir
apertement. Et il oste son
hialme de sa teste et ele le
uoit biau cheualier. et molt bien
fet de uis. fors tant seulement.
que les mailles del hauberc li paroient el col. Et ele li dit.
biau sire. Ie uous requier
que uous faciez ce que ge uous
dirai. Cil dit que si fera il die
seurement. Or me besiez fet
ele une foiz. si uous clamerai
quites. Et il la regarde et la
uoit. si laide et si fronciee que
nule plus. si se targe de respondre. Car trop est esbahiz de ce quele li demande. et
ele li redit encore une autre
foiz. Sire cheualier. sil out onques
loiaute en uous. si uous aquitiez uers moi. Et il respont
trop courreciez Ha: dame
demandez moi autre chose. quar
certes ce ne feroie ie mie uolenters. Non: sire fet ele. estes
uous si loiaux. Et dahez aient
ore tuit li cheualiers del monde. por
amour de uous. Et uous quant uus
fustes onques cheualier. mes certes
Ge ne cuit pas que uous le soiez
ainz estes aucun Ribaut lerres
espie de gent. qui alez en guise
de cheualier. pour estre desconneuz. et
certes se uous fussiez cheualier. uous
ue mentissiez pas uostre foi. por
la uie perdre. Lors li demande
son non. Et il li dit quil a non
yuain. filz le Roy urien. Certes fet ele uous y mentez. onques ne fustes celui .y. qui fu
filz li rois urien. Car cil ne
fu onques ne menterres ne boiserres. mes uous nestes mie
ce. Et il dit quil fu filz li rois urien. et cousis monseignor
.G. uoire fet ele et si mait diex
dont men uoiz ge a la court
le roy artuz. si me clamerai
de uous et conterai toute uostre
desloiaute. Lors sen torne
et fet semblant que ele uoille
aler a court. Et misire .y.
en est trop dolenz. si pense
que mielz li uient besier que fere
uerz li desloiaute. dont il soit
mal renommez. si la rapele
et ele retorne. et fet sembblant que ele soit mout liee. si
se trait pres de lui. mes en ce
que il la uoloit besier. ele sareste et li dit. Biax sire atendez uous .i. poi. et il si fet
molt uolenters. Or uous dirai
fet ele une autre chose. que
uous direz por moi. Car ge
uoi bien que del besier nauez
uous mie grant talent. mes
ueez uous ces paueillons la.
Si li moustre .ui. paueillons
tenduz en une lande. Et il
dit que il les uoit bien. Se uos
fet ele me uouliez baillier .i.
hialme et une espee. que ge uous
mousterrai. et abatre .i. escu qui
pent desus .i. arbre qui pent
deuant les paueillons. ge uos
clameroie quite. et il dit qe
si fera il uolentiers que quil len
doie auenir. Or en uenez dont
fet ele. alez fet il et ge uous
siurai.
Ha: pour dieu fet li nains
sire cheualiers. ne la creez mie
Ce est la plus desloial fame.
que uous iames ueoiz. aiez merci de cels de cest pays. que tuit
seront tourne a destruiction
se uous fetes ce quele uous commande. Certes iames pour
pooir que uous aiez namenderez
la disme partie des domages
qui en auendront. et uous
meismes en morrez. Et misire .y. ne respont riens a ce
quil li die. Ainz sen uet grant
aleure Apres cele dusques as paueillons. Et quant il sont la uenu. si entrent el premier paueillon. et trueuent desus
.i. lit .i. hialme molt riche et
une espee molt bele. Est ce
ci ce que uous dites. fet misire
.y. Sire fet ele oil. Ge ne uos
demant plus. Et il li baille
le hialme. et lespee. et ele
la prent. Et il li demande se
il est quite a li. Nenil fet ele deuant que uous aiez cel escu abatu. si li moustre. et
il point le cheual. si quil labat en .i. fontenil. or conuient
fet ele. que uous prenez cel escu. et lessiez le uostre. Car
autrement diroit cil qui lescu est. que uous en seriez foiz.
Et que uous ne loseriez atendre. Et il prent lescu qui lot
abatu. et met ius le sien. Et
la uieille prent lescu et le hialme. et les loie en une corde
puis les lie a la qeue de son
roucin. si que ele trayne le hialme et lespee parmi la boe. et
parmi lordure. Lors saillent
des paueillons dusques a .xii. damoiseles. Et quant eles uoient
la uieille qui sen uet. et le cheualier
qui emporte lescu quil auoit
abatu. Si batent les paumes
et rompent lor cheueuls. et
font le greigneur duel del monde et crient lasses chetiues
tant auon mal garde ce que
garder deuion. ha: sire cheualier
font eles. qui lescu emportez.
molt auez ore fet grant uasselage. qui nous auez honiees et desheritees. et mises en dolereus seruage. Dont nous nistrons iames. Sire maluesement porriez restorer la perte
que cil de cest pays receuront
par ce que uous auez fet. Ne
uous ni auez fet gueres de uren
preu. Car uous en morrez
comme las et chetis. Et cil de cest
pays en remaindront poures
et essilliez a touz iors mes. et
nous en serons laises et souffreteuses.
QUant misire .y. les ot
si dementer. si en ot molt
grant pitie. Si se repent trop
de ce quil a fet. Car bien pense
quil a mal ouure. Mes il ne
set en quoi. Si retorne et uient
as damoiseles et lor dit. quil
lor amendera ce quil a mesfet.
Ha: sire: fet lune uous dites noient. Iames pour pooir
que uous aiez ne lamenderez. quar
li mesfez y est si granz. non mie
a nous seulement qui ci sommes.
mes a touz cels de cest pays.
que uous ne porriez tant de
bien fere en uostre uie. que cist
max ne soit grendres. Si auez fet pechie mortel. quant les
puceles de cest pays qui riens
ne uous auoient mesfet auez mises a honte. Et diex
uous en doinst tiex desertes
que uous par tens uous en repentez. Lors est il tant dolens que
il quide bien del sens issir. Si dit
a cele qui a lui parloit. Damoisele car me dites en quoi ie
uous ai tant mesfet. Certes
sire fet ele. Ge nel uous dirai ia. Car uous le saurez auant que mester ne uous fust.
mes itant uous di ge bien. que uous
en morroiz se uous de cest pays
ne uous en fuiez. Et il dit puis
quil est maneciez. il ne se moura mes hui delieuc. ainz atendra por sauoir se il trouueroit qui li contredeist rien.
Et il descent et oste ses armes
et sassiet auec eles. Et eles ne
lessent mie pour lui affere
leur duel. ainz en font tant
comme se chascune ueist deuant
li som pere mort. Et il len poise molt se il le poist amender.
Si se repent molt de ce quil a
fet le commandement a la uielle.
Si atent einssi dusques apres
uespres quil ne uoit ame uenir as paueillons. Si relace
son hialme. et remonte en
son cheual et pense quil sen
ira. Car o celes qui tel duel
font. ne remaindroit il en nule maniere. Et quant il est
montez. si commande les damoiseles adieu. et eles ne li dient
mot. ainz pleurent touteuoies. Et quant il est partiz de
eles. si li crient toutes ensemble. sire cheualier. qui a honte
nous auez mises et a pourete
et a male honte puissiez uous
aler. Lors recommencent lor
duel greignor que deuant.
et il cheualche dolenz et correciez dusques a tant quil li
anuite. Et uient a .i. hermitaige fort clos de haie espesse de peux aguz. et y auoit porte toute nueue
forte et espesse. Il uient a la
porte et y apele. et .i. clerton
uient auant. si li oeure et
il uait enz tout a cheual.
et puis descent. Et li hermites
qui fu hors issu de sa chapele
et auoit chante ses heures
recoit son escu. et li fet ses
armes oster. et len maine
en sa meson qui fors estoit et
bele. pour les cheualiers erranz heberger qui par ilec passoient
Et pou ce que la meson estoit
si bele estoit li liex apelez
li hermitaiges as erranz. Et
quant li maingers fu prez tiex con
li preudom lauoit. si sassist
misire .y. en .i. prael. ou la
table estois mise. Et quant il
orent tout par loisir mengie
Si demande li hermites a monseigneur .y. qui il estoit. et
de quel pays. et il dist quil
estoit de la meson le roy artus.
et compains de la table reonde
Et auoit a non yuains filz
le roy urien. En non dieu
fet li hermites dont sai ge bien
qui uous estes. uostre pere ui
ge ia maint iour. et fui ia
bien de lui deuant le coronement artur. quant ge estoie
cheualier errant. Et de la table reonde eusse ge este compainz
se ne fust pour .i. cheualier. qui
en estoit que ie haoie. si que
ge le mehaignai puis de [lui]
des braz. pour quoi li rois
artur. quant il fu coronnez me
chassa de sa terre. et me desherita outreement. Mes por
dieu me dites se cil de la table reonde. issieent par autel maniere comme il i soloient seoir. Et misire .y. li
demande comment il les i uit
seoir. Ce uous dirai ge bien
fist il uolentiers.
QUant li rois uterpendragon soloit ses cors
tenir as festes anuiex. et li
compaignon de la table reonde
estoient assis au mainger. li clerc
de laienz qui les auentures metoient en escrit. si comme li cheualier
les contoient a qui eles estoient
auenues erent tantost apareillie. et aloient regardant
par la table reonde. pour
sauoir se aucun i fust assis
qui neust plaie enmi le uis
Car a celui tens estoit costume que nus ni seoit. Sil niert
naurez. donc ge ui ia une
auenture auenir. qui molt
dut estre cher achetee. Et ce
fu a .i. noel que li rois tint sa
court a carduel en gales.
Et li uaillanz uterpendragon
li plus gentilz hom del monde
et qui plus ama poures cheualiers.
ot mande molt grant gent.
Et quant il furent assis. si uindrent auant li clerc qui de
ce seruoient que ie uous ai dit.
si trouerent entre les cheualiers .I.
cheualier. Ioene home et preus de
cors et hardiz. si estoit de molt
hault lignage mes il nauoit sor lui ne plaie ne sanc.
Et quant il le uirent si le mostrerent as autres. et es garderent quil ni deuoit mie seoir puis quil ne portoit le
signe de la table. si le firent
leuer et aler hors. et quant
li cheualiers uit ce. si en ot molt
grant duel. et dist que pour
desfaute de plaies nen seroit
il mie ostez une autre foiz.
Si sen ala a lostel et prist ses
armes. puis reuint a la cort
et uit une pucele qui del uin.
seruoit. si la prist uoiant
touz cels de laiens. et la
mist sor le col de son cheual
et lem porta en tel maniere
Ne nus niert laiens tant
hardiz. qui por auenture qui
auenist se del cors le roy ne
fust. se remuast deuant que les
tables fussent ostees.
La damoiseie auoit .iii. freres compaingnons de la table reonde. qui natendirent
mie tant que li autre eussent
maingie. ainz se leuerent de
lor sieges. et alerent querre lor armes. quant li rois uit
quil auoient einssi fet. Si les
fist oster de lescrit. Et dist que
iames a la table reonde ne
serroient tant comme il uesquist.
Et il siuirent tant cil qui lor
suer emportoit quil latainstrent a lentree dune forest.
et li corurent sus. Et il estoit
de molt grant proesce. si les ocist touz .iii. mes il recut tant
de plaies quil ne pot auant
aler. ainz chai ius del cheual
touz pasmes aussi comme mors.
pour le sanc donc il auoit tant
perdu. Et ge trespassoie par
illeuc touz armez seur mon
destrier. et uenoie de quenpercorentin. et me hastoie
molt de uenir pour estre de
iors a la cort. Et quant ge ui
le cheualier. gesir a la terre. si ale
cele part. et le ui tout couert
de sanc et son cheual mort lez
lui. Et quant il me uit. si me
pria pour dieu. que ge le montasse sus mon cheual. et men
alasse a la court. et le meisse
a la table reonde pour morir.
Et se ge muir illec fist il mame en sera plus aaise. A touz
iors mes. Et ie fis ce quil me
requist et le montai seur mon
cheual. et lenportai a carduel.
Et quant li rois le uit et il sot
la proesce quil auoit fete:
et le don que il demandoit. Si
dist quil lauoit bien deserui
et que bien le deuoit auoir. si le
fist metre en .i. des sieges
de la table reonde. Et quant
li parent a cels quil auoit
ocis. sorent le domage quil lor
auoit fet. si le uoldrent ocirre. Mes li rois dit quil les destruiroit. sil metoient main
en lui pour mal fere. et cil nen
firent plus. Si uesqui puis einssi. le cheualier .iii. iors. et deuia el
siege de la table reonde quil
auoit conquis. Et itele auenture en ui ge ia auenir. Et
pour ce uous demant ge. se
li rois tient cele coustume
de lors. Et misire .y. dit que nenil ainz failli celui ior que
lanc̃. del lac. et Galehoz des lointaingnes illes. et hector des
mares uindrent a cort. et en
furent compaignon. et si assistrent
sanz plaie. pour ce quil nauoient pas requis le siege. Ainz
les auoit len requis. mes il
y amenerent fet misire .y. une
autre coustume. qui est assez
plus anuieuse que cele deuant.
Car nus ni puet mes seoir
as hautes festes. sil ne iure
seur sainz que il a conquis cheualier
en la semaine. par proesce
darmes.
Assez parlerent cele nuit
de la court. tant que misire .y. demanda a lermite.
Sire; Ge ai ueu ca desouz en
une ualee .ui. paueillons tenduz deuant .i. arbre. ou il pendoit .i. escu blanc goute de noir. Et dedenz les paueillons
auoient damoiseles. qui molt
fesoient grant duel. sauriez
uous pour quoi ce est. Nenil
uoir fet il. se aucuns na forfet a malduit le Iaiant. Et
comment li forsferoit len. fait
misire .y. qui abatroit fet il
lescu que uous ueistes. et prendroit lespee et le hialme que les
damoiseles doiuent garder
Ge sai bien quil le tendroit a
grant forfait. et essilleroit
tout cest pays. En non dieu
fet misire .y. dont le puet il essiller.
Car lescu ai ge. Si li conte comment
il ot trouue la uieille. et li deuise ce que la uieille li ot commande
a fere. Et comment il sestoit partiz des damoiseles. quant li hermites lot. si dit a monseignor
.y. Biax sire trop auez mal esploitie. Car par uous sera desherite tout cest pays par malduit. le iaiant qui ert desprisonez a ce quil nes aime pas.
et metra a honte et a seruage
aussi comme il a fet autrefoiz.
que fera dont li sires de cest pays. fet misire .y. Il ni a fait
cil autre seignor de lui et si
uous dirai comment .
II fu einssi au tens uterpendragon. que il nauoit
en cest pays se iaianz non. qui
conuersoient en ces forez. et en
ces montaingnes. et uiuoient
aussi comme bestes. et ocioient
touz cels que auenture amenoit ceste part. Et quant li rois artus. fu uenuz a terre. et
il oy parler de ces dyables qui
estoient aussi grant comme moustres. si uint en cest pays atot
grant gent. et les ocist touz
si que il nen y lessa nul. Et quant
li rois uint a lentree dune forest qui ci pres est. si trouua
une damoisele fille dun iaiant
qui estoit reposte en une
roche. qui ert de merueilleuse biaute. et tenoit entre
ses braz .i. petit iaiantel.
qui son filz estoit. et il iert
grans a merueilles de son aaige. comme cele qui nauoit
encore que .xu. anz. Et quant
il lot prise et il la uolt ocire
si sailli auant .i. cheualier. qui lauoit serui. et li demanda la
damoisele en gerredon de son
seruise. et li rois li dona. et
tout cest pays aueuc. et fu
la tant quil lot espousee. et
li lessa grant gent apueplier
cest pays. et la dame norri
son filz le petit iaiantel. si
comme chascuue mere norrist
le sien. et il crut et embarni
tant quil fu en laage de .xu.
auz graindres que cheualier de cest
pays. Et quant. il ot .xuiii. anz
si le fist parrastres cheualiers. et
il iert de tel force. quil ne
trouast cheualier. si poissant quil
ne troussast en son col. aussi comme .i. enfant. Et tant
que ses parrastres s̶e̶s̶ se correca
.i. iour a lui. ne sai par quel
achaison. et cil le feri et ocist
maintenant. Et quant la mere
uit ce si corut sus a son filz.
et cil qui estoit desuez et plainz
de rage. trest maintenant lespee et ocist sa mere. si li remest
la terre en tel maniere. et
quant cil de cest pays sorent
quil ot ce fet . Si orent paor
quil nes ocesist. si li firent
homages pour estre asseur
et quant il fu au desus dels. si
lor fu si fel et si criels quil les
mist en seruage. et prenoit
les franches dames et les damoiseles. et gisoit o eles a force.
et quant aucuns en parloit si
locioit.
Grant piece mena li iaianz tel douleur par ceste terre. si sen fussent tuit foi
en estranges terres. se ne fust
une auenture qui li auint
or a .i. an. Et si uous dirai quele. il cheuauchoit .i. iour
par une forest qui ci pres est
tant quil encontra par auent᷑e
une damoisele la plus bele
que ie onques ueisse. sauue la biaute la royne geniere. et
auec lui. cheuauchoit. i. cheualier
qui espousee lauoit. et .ii.
escuiiers. Et quant li iaianz
la uit. si la couoita molt. por
la grant biaute quil uit en
li. Si la prist par le frain. et
li dist quil len couenoit uenir
et quant cil quespousee lauoit
uit ce. si sailli auant pour
le desfendre. et se mesla au iaiant touz desarmez. Mes il
lot tantost ocis. Nes .ii. escuiiers aussi. Et quant il ot ce fet
si prent la dame et lemporta
en cel chastel lasus. que len apele le chastel del tertre. et la fist
descendre. et molt lonora et
conioi. et la requist damours
comme cil qui tant lamoit comme
cuer domme porroit mielz auer fame. Et ele li dist quele
ne lameroit ia tant comme il
fust si crieux. Car iai fet ele oi dire a maintes gens de
cest pays. que uous ne faites
fors homes occirre. et honir
puceles. Et il dist que quil eust
fet cha en arriere. il samenderoit dore en auant . et feroit ce quele uoldroit. Et ele
li demanda comment ele len croiroit. Ge le uous iurerai fet
il seur sainz. Se uous me uolez fiancier fist ele. que iames
a home ne a fame ne mesferez ne de cest chastel nistrez
se pour uostre honte uenger
nest. Ie ferai ce que uous uoudroiz. Et ele li disoit einssi por
la paor quele auoit de morir
Et il li fianca. et iura sor sainz
ce quele auoit deuise. Si remest el chastel en tel maniere
que onques puis nen issi. Et quant
il y ot este demi .an. si li anuia molt quil ne sen issoit nule foiz. Si quist art et enging
comment il porroit issir hors
et fist pendre cel escu a cel
arbre que uous ueistes. et aporter son hialme et sespee
es paueillons que uous entrastes. et penca que se li escuz
estoit abatuz par cheualiers. il
porroit bien issir de laienz. et
sanz pariurer soi. Et se aucuns
emportoit lespee ou le hialme
et einssi seroit il deliures. Et
quant cil de cest pays sorent qil
auoit ce fet. si i mist .xii. damoiseles pour desfendre as cheualiers
erranz quil ni touchassent.
Et ce estoient celes que uous
ueistes fere le grant duel.
mes or est einssi auenu. que li
iaianz sera deliures. par lescu que uous auez abatu. si tost
comme il en orra la nouele. Si
istra hors de prison et corra
par cest pays comme foudre
Ne ia puis nenconterra home
quil nocie. ainz fermeront
des or mes cil de cest pays lor
chastiaus et lor mesons. et seront si quoi. que ia ne se remueront. ne ia si ne si sauront
garder. quil ne soient honni
et mis a destruiction.
OR auez oi pour quoi
les damoiseles font
duel. et que li escuz senefie.
et quiex max en auendra
a cels de cest pays. et a uous
meismes se cil uous puet
ataindre qui escu uous auez
abatu. Et misire .y. respont
que de cels del pays li poise. quar
il ni ont riens forfet. Et sil
puet il les en destornera. si
iut laienz cele nuit assez
a aise. Lendemain quant il
ot oi messe. si prist ses armes.
et quant il fu armez. si prent
lescu et li preudom le regarde. et connoist que cest lescu
au iaiant. si li dist. ha: sire
pour dieu lessiez cel escu. et
prenez .i. autre. Car se uos
de caienz le portez. Sachiez
que ia nenconterrez home ne
fame de cest pays. qui de tot
som pooir ne uous nuise.
Et il dit que ia nemportera autre
se il en deuoit orendroit
morir.
ATant sen part misire .y.
de laienz et cheuauche la
matinee. tant quil encontra
en une forest .ii. damoiseles. qui
portoient en lor deuanz .ii. brachez. et estoient montees. sus
ii. palefroiz petiz. et si tost comme lainznee uit lescu blanc
goute de noir. si ot tel paor
quele lessa cheoir son brachet
et tourne en fuie tant com
li cheuaus puet aler. et aussi
fet lautre. et il point apres
Car il uoldra sauoir pour
quoi eles fuient. Si ataint
la derreniere et la prent au
frain. et li dit. Damoisele mar
i fuiez. Car uous nauez garde
mes dites moi pour quoi uous
auez si grant paour.por qoi:
sire fet ele. pour cel escu que
uous auez abatu a tel eur
que nous en seron destruictes
et essilliees. Ne iames noseron aler esbatre ne ioer ausi comme deuant. Et quant ie uous
ui ore uenir. si quidai a cel
escu que ce fust le sire de cel tertre. qui a non malduit le iaiant. et pour ce tornai ge en
fuie. Or ne uous esmoiez damoisele fet il quar uous nauez
garde. Non fet ele de uous
mes dautrui si ai. Et il sen
uait tout son chemin. et lesse
la damoisele qui tint autre
part sa uoie. Et cheualche
tant quil uint en une ualee
ou il auoit une molt bele fontaine desouz .ii. ormes. il uient cele part et trueue .ii.
damoiseles. et .i. escuiier qui
maingoient ala fontaine uenoison et pastez de cheurel.
Et il les salue. et il se drecent
contre lui. et li prient que il descende. et demort o eles tant
quil ait maingie. et il dit que non
fera. Car il na mester de demorer. et touteuoies li prient
tant quil descent. et oste son
hialme et leue ses mains et sassiet sor lerbe uert. et maniue de
la uenoison qui bone li semble.
Quant il orent auques mengie. si dist lune des dames
a monseignor .y. biax sire ueez
uous ce que ie uoi. Et que ueez uus
dont fet il. Et ele li moustre.
Et il se regarde. et uoit ueuir
.i. cheualier. arme de loing si grant
erre comme il puet del cheual
trere. et uient tout droit
uers euls. Et quant il uint pres
dels. si dist la damoisele a monseignor .y. biaus sire metez
uostre hialme en uostre ceste
Car il nous est auis que cil cheualiers
uient uerz uous. et se uous estes armez. nous en serions
plus asseurees. Et il dit que
si fera il puis que eles le ueulent
si lace son hialme en son chief
et li cheualiers a tant erre quil est
uenuz iusqua euls. Et quant il
est pres si dit a monseignor
.y. lerres traitres pour qoi
auez uous cels de cest pays
destruiz qui riens ne uous auoient forfet. uous les auez
ocis et mors. Car li dyables
est ia desprisonez de qui nous
estions a repos. Mes puis que
uous len auez gite. il est bien
droiz que uous en muiroiz. et
si ferez uous. Car ge meismnes
uous occirrai. Lors lesse corre le cheual pour ferir le
parmi le cors del glaiue. et
misire .y. sault entrauers. si
que cil faut. Et il uient a son
cheual et monte ainz que cil se
fust retornez. Et quant il est
montez et il ot pris son escu
etson glaiue. si lesse corre
au cheualier. et cil li reuient. si
sentrefierent sus les escuz si
durement quil font les glaiues uoler em pieces. il sentrehurtent des cors et des escuz
si quil se portent a terre par
desus les croupes as cheuals
et sont tuit dequasse au cheoir. il resaillent em piez. et
metent les mains as espees et
sentredonent granz cox la ou
il se pueent ataindre. et se depiecent les escuz. et en abatent
granz chantiax desus et desoz.
si se desmaillent les hauberz
sour les braz et sor les hanches
et se font uoler le sanc des cors
as espees trenchanz. Si dure
tant la meslee quil ni a cil qui
assez ne soit las et trauailliez
de cox doner et receuoir. tant
ont donnez cox et receuz. et
tant se sont mene une hore
auant et autre arriere. que li
cheualiers. ne puet plus souffrir
monseignor .y. ainz crie merci.
comme cil qui bien uoit quil est
menez a outrance. et li rent
sespee et li dit. Ha: pour dieu
franc cheualier. ne mociez mie. mes
prenez mespee. quar ie me
rent pour outre de ceste bataille. et me met en uostre
merci. A fere quanque uous uoudrez sauue ma uie. Et misire
.y. la recoit et dit. Il te couient a fiancier que tu ma uolente feras de ce que ge te dirai.
Et cil li fiance. et misire .y.
remet sespee el fuerre. Et demande as damoiseles queles
ueulent que il face del cheualier. qui
si le uoloit ocirre. Et eles dient queles nen seuent riens.
fors que il en face sa uolente.
OR te dirai fet il au cheualier
que tu feras. tu ten iras la
droite uoie au chastel del tertre. Et se tu i trueues malduit le iaiant. si li di que misire .y. le filz le roy urien. li
mande. que il nabati son escu
fors en despit de li. Ne ne
soit mie si uilainz que il a ceus
del pays sem praigne. Ainz
se ueigne combatre a lui se il ose.
et il le trouuera bien se il le uelt
siure qui nouueles len dira.
quar il emporte son escu. quant
li cheualiers. la grant piece escoute si le regarde. Comment sire:
fet il uolez uous que gi aille.
Et il dit que aler li couient
En non dieu fet cil se uous i uolez
enuoier querez .i. autre. qui y
aille. Car ge sui cil qui ni iroie pour toute la terre le roy
artur. Et misire .y. dit quil
ira. Et cil dit quil ni iroit por
rien. par foi fet misire .y. ou
tu iras. ou ge tocirrai. or prin
le quel que tu uoldras. si prent
sespee. Et cil dit quil uelt miex quil locie que il y aille. Car
aussi seroit il ocis sil y aloit
Et misire .y. hauce lespee et
fet semblant quil li ueulle la
teste couper. Et quant cil uoit
uenir le cop de lespee si a paour de morir. Et dit que mielz
i ueult il aler que morir orendroit.
mes se len mi fet chose que len ne
doie la honte en sera uostre et
li domages miens. ua tost fet
misire .y. car tu nas garde.
Mes aincois que tu y ailles couient que tu me dies ton non. et cil
dit quil a non trudans del plesseiz. si sen part atant pour aler la ou il lenuoie. Et cheualche sanglenz et naurez. tant
quil uint au chastel del tertre.
quant il uint la si pot bien estre
uespres. Et cil aloit le petit
pas comme cil qui molt estoit mesaaisiez. Car tant auoit perdu
del sanc. que molt en iert afebloiez. si descent deuant le mestre
pales et atache son cheual. et
uient deuant le iaiant qui encor ne sauoit riens que ses escuz
fust abatuz. Car il estoit tant
redoutez. que nus ne li osoit dire. Et ne pour quant cil del pays
quidoient bien quil le seust. Et
quant triadan uint deuant lui
si li dist. Sire : A uous menuoie
misire .y. filz le roy urien. qui
uous mande que en despit de uous
a il abatu uostre escu de larbre ou il pendoit. Et se uous
a autre de lui uous emprenez
ce sera ce dit il fine recreandise. Mes se uous la honte
uoulez uenger. alez apres lui.
et uous en orrez bien noueles
par uostre escu quil emporte.
QUant li iaianz ot le grant
orgueil. que misire .y. li
mande. si est tant dolenz qil
quide bien del sens issir si ne
respont mot dune grant piece. Et quant il parole si dit a
triadan. ou lessas tu celui qui
tant ma mesfet. Et il dit qil
le lessa a la basse fontaine. or
te part fet il .i. gieu. pour
le message que tu mas fet. Ge ne
tocirai mie. ainz te lerai uiure en tel maniere quil sera
repo̶rochie a celui qui ca tenuoie. ou tu perdras le poing
en lieu de mon escu quil emporte. ou tu perdras le chief
en lieu de mon e̶ hialme. or
pren le quel que tu uoldras. quar
sanz lun ne tem puez tu partir.
Et quant il ot quil nen puet partir sanz mort ou sanz mehaing. si est molt correciez si crie merci. mes cest pour noient
car onques merci nentra el cuer
de celui a qui il la demande.
Et ne porquant il si essaie. sauoir mon. se par proiere le porroit uaintre. mes ce na mester.
car li iaianz demande sespee.
Et .i. uallet li aporte. Et il la
prent et la tret del fuerre. et
dit a triadan ou il mete le poing auant. ou il li coupera
la teste. Et quant cil uoit que fere
li couient. si met sa main desus
.i. tronc. et cil fiert et li trenche le poing. et cil se pasme
de la grant angoisse quil .a. et
quant il reuient de pasmoisons
si dit au iaiant. ha; com uos
auez grant crualte fete. qi
mauez si mal atorne et sanz
forfet. diex me doist encor
tant de uie que mes cuers en
soit escleriez. Lors sem part
de laienz si angoisseus que nus plus
Et li iaianz demande ses armes. et dit que aler li couient
apres celui qui ceste honte
li a fete. Ne iames ne finera
dusqua tant que il en soit uengiez
Et cil de laienz li aporterent armes bones et riches. Et quant il
est touz armez au miex que cil
de laienz pueent. si li amainnent son destrier fort et isnel
et grant outre mesure. et il
pent a larchon de sa sele une
hache trenchant. et une mace de fer plommee. et ot A son
coste une espee de bon acier tempre.
QUant il est si armez quil ne li faut riens
si se part de la montaingne. et
sen uet. si grant erre quil
semble que ce soit foudre en son
uenir. si trueue en une saucoie .ii. paueillons tenduz
si les abat a terre. si trueue
i. cheualier. et une damoisele. qui
dormoient en .i. lit. et il tret
lespee. et coupe a ambedeus
les chies. et en pent les testes
a larchon de sa sele. et lie lune
lez lautre par les cheueuls.
si sen part atant et sen uait
cele part quil sauoit que ses
escuz deuoit estre. Et quant
il uoit et il nel trueue. qui
li ueist les eulz roillier. et les
denz serrer ensemble. et croller la teste de grant hardement fust sil neust paor. a ce
quil iert noirs et granz. et
entalentez de mal fere. lors
tret lespee et se fiert es paueillons. Et commence a detranchier et a abatre quanqu il ataint
mes il li auint si quil ne trouua laienz ne home ne fame
Et quant il uoit quil ne puet
riens trouuer quil ocie. Si
sa teste aussi comme .i. lyon
quant il a les biches ocises. et il
ne trueue a qui il uende son
courrouz. dont il ne sera uengiez deuant que il aura troue
celui qui ceste honte li a fete
lors sadrece cele part ou il
le quide plus tost trouer. et
sen uet aussi forsene comme
cil qui la rage chace. si a tant
ale que nuiz le sorprent a lentree dune forest. il regarde
enuiron soi. por sauoir sil
ueist chastel ne meson ou il
poist heberger. et il ne uoit
fors .i. paueillon qui ert en
une ualee. Auques loing de lui.
Et il torne cele part aussi comme se li dyable le chassast. et
quant il y est uenuz. si descent
et entre dedenz. Et trueue .ii.
cheualiers. et .ii. damoiseles. qui menioient sus lerbe uert. Et quant
il le uoient uenir. si le connoissent bien. si sont si esbahi qil
ne seuent quil doient fere. quar
bien quident estre a mort liure
et. il entre enz et ne lor dit mot.
et lesse le cheual aler quil part
quil ueult. et il auoit talent
de maingier.si sassiet o els. 
mes il ne sont onques si hardiz
quil li dient mot.
QUant li iaianz a mangie.
si prent son cheual et
monte sus. et se fiert el paueillon.si quil le fet a terre
uerser desus cels qui encor
se seoient. puis tret lespee
et ocit les cheualiers andeus. et les damoiseles apres. puis se rit
del mal qu il a fet. Maintenant
sem part dileuc. et il estoit ia
nuit oscure. si cheuauche tozdiz la ou il quide trouer gent
si abat auant soi tres et paueillons et loges. et destruit quanque
il ataint. et ocit cheualiers. et dames
et damoiseles. et nen a plus merci. quil eust de chies. Einssi a
erre toute la nuit. si ne fine
de tuer touz cels quil ataint
Et quant il fu auques pres de ior
si sendormi delez une fontaine
qui sordoit en une ualee. Et
misire .y. qui se fu partiz des
damoiseles. qui lauoient retenu pour menger o eles ot
cheuauchie tout le iour dusques a la nuit. lors uit une tor
deuant lui en une mareschere.
il torne cele part pour hebergier. Car il en iert bien tens. et
quant il uient la. si trueue le
pont leue. et il apele tant
que .i. uallet uint a lui. qui
li demande que il uoloit. ha;
biax amis fet misire .y. ge
sui .i. cheualier. errant. qui auroit
bien mestier de hebergier. Et
li uallez li dit quil latende
tant que il lait demande .et
lors uient a son seignor. et
li demande sil porra .i. cheualier. heberger. oil fet il uolentiers
se ce nest li desloiaux cheualiers
qui a mis cest pays a destruicion. par foi fet li uallez. il
porte .i. escu blanc goute
de noir. ha: fet il cest li desloiaux. lors prent ses armes
et fet armer .i. sien filz ione
cheualier. et dit que ia diex ne li ait
sil ne uenche cels del pais
del desloiax. qui einssi les a
touz honniz.
Quant il est armez il et
ses filz. si fet aualer le
pont. Et dit a monseignor
.y. danz cheualiers. uolez uous estre
hebergiez. sire fet il oil sil
uous plest. Et uous le serez
fet cil en tel maniere. que ia
ne uous en loerez. Car uous
ne nous poez eschaper sanz
mort ou sanz prison. por ce
qui uous auez mis cest pays a
mort et a destruiction. lors li
corent sus les espees traites et
li sires .y. se desfent au miex
quil puet comme cil qui assez auoit proesce et hardement. et
se cueure deson escu. et lor
done granz colz. la ou il les puet ataindre. et tant sesforce
que plus les grieue que il ne font
lui. si les suesfre longuement
quil nen a de riens le pieur. et
tant que a fine force les fet reculer desus le pont. qui estoit
desus granz fossez. lors sabandone uerz le pere plus et plus.
qui molt li auoit fet annui. si
hauce lespee pour ferir le parmi le hialme. Et cil qui ne lose atendre. tire a lui son frain
et li cheuax chiet el fosse. et
li cheualiers aueuc. et misire .y. lesse corre lespee trete au filz
et le fiert si durement parmi
le hialme quil le fet uoler
a terre del cheual. et quant il
se uoit einssi deliures des .ii.
qui assailli lauoient. si en est
molt liez. Car assez estoit las
et trauailliez. si sen tourne.
atant. et pense que ailleurs li
couient querre ostel. Car il
nest pas ileuc bien arriuez. si
uint la nuit a .iii. recez a .iii.
cheualiers. mes onques ni ot celui qui
le uolsist heberger. ainz li disoit chascun que male uoie peust
il aler Car o els ne remaindroit il ia.
Quant misire .y. uoit qu il
ne trouera qui hebergier
le uoille. si se trest pres dune forest. Et quant il y est uenus
si descent. souz .i. pommier. et
oste le frain et la sele au cheual. et le let aler pasturer
la ou il ueult. et oste sespee
et met tout sor son escu. et
se couche sus lerbe desouz .i.
petit cerisier. et sendort maintenant. a ce que il fu las et
trauailliez del cheuauchier
et del combatre quil auoit fet
le ior. au matin quant il sesueilla. si ot ce li est auis grant
frainte de cheuax. Si regarde deuant lui et uoit uenir
mauduit le iaiant. qui ne
uenoit pas. si belement quil
ne feist greigneur frainte
que .x. autres cheualiers. Si depecoit auant lui tout le petit
bois aussi comme .i. dyables. et
aloit iurant dieu quil ne
trouoit celui qui son escu li
auoit abatu. Et quant misire
.y. le uoit uenir. si conoist
bien a la grandeur. que ce est cil
de qui len li auoit conte. si
li crie de loing. pour ce qil
ne ueult mie quil sen aille
ha: sire cheualiers. atendez moi.
Ge sui cil que uous querez. Et
li iaianz ne lentendi mie.
Car trop estoit esloingnier.
Si sen uet si grant aleure que
il semble bien quil aille le dyable chacant. Et misire .y. qui
nel perdra mie sil puet. uient
a son cheual. et li met la sele
et le frain. et relace son hyalme. et prent son escu et monte. et uait apres le iaiant
tout le chemin. si atant ale et cheualchie. que il uint a lentree dune forest. lors uoit
deuant lui .i. petit chastel
bien seant que len apeloit le chastel del trespas. Et qnt il 
uint cele part. si uit iusques
a .ui. cheualiers. touz armez les
lances aloigniees. si distrent
uez le la. le desloiax le larron. qui a cels de cest pays
mis a destruiction. Si li corent tuit ensemble. et le fierent. si quil le portent a terre
del cheual. Si ont le cheual
ocis et lui naurez et .ii. liex.
si le prennent a force et li estacchent le hiaume de la teste. et
dient quil locirront se il ne se
tient pour outre. et il a si grant
angoisse quil ne lor puet mot
dire. et il le font desarmer et
metent em prison. et dient qu il
le garderont tant que malduit
le iaiant uiengne cele part
si li bailleront. pour fere uengance de la honte quil li a fete.
Einssi ont retenu monseignor
.y. em prison au chastel del
trespas. Si demora laienz .ii.
iors. que onques nulz nel regarda
au tierz iour. lala ueoir la
dame del chastel. et parla a
lui par une fenestre de fer. qui ouroit el iarding. si li demanda qui il estoit et comment il auoit a non. Et il dist quil estoit
de la meson le roy artur. et
compaignon de la table reonde.
Et auoit non. yuain. filz le roy
urien . uoire: sire fet ele. si
fustes filz le roy urien. qui
tant fu preudom. par dieu
dont me poise il que uous estes
em prison. Car ie ne cuit mie
que uous en issiez sanz mort.
Car trop uous heent cil de ceainz. et cil de cest pays. Et il
dit quil li poise quil nel puet
amender. Si esgardera ce quil
uoudront fere de lui. Car il
est ore en lor merci. ce li semble.
Et ele li dist. li rois uriens uostre pere fist iadis molt de biens
a mon pere. le conte del trespas.
Si le uous gerredonnerai a mon
pooir. Car au preudomme nel
poi ge mie rendre qui morz
est pieca. Et pour ce uous
pri ge. que uous des or mes ne
uous esmoiez de chose que len
uous die. Car bien sachiez que
ge ne soufferroie en nule maniere. que len uous feist honte
ne domage de uostre cors.
ainz uous giteroie hors. se
ge quidoie quil uous uolsissent
mal fere. Et il len mercie molt.
Si se test ore li contes a parler de lui et retorne a boort.
le cousin lanc̃. del lac. que la
damoisele de Galuoie enmaine auec li. 
