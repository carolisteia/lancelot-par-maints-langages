Lors sault le nayn sy dist a menseigneur
yuain. Sire tant sachiez uous de Lancelot/ qu il est tout sain et tout haittie ne na pas
encorez .ui. iours que ie le uiz a ung tournoy
quil fut feru deuant le chastel de la charette
entre le roy bademagu/ et le roy de norgales
et fist si uaillamment a celle assemblee/ quil
uainquit tout/ et emporta le pris dune part et
daultre. Et affin que uous men croiez mieulx
uous dis ie quil porta blanches armes et ung
escu blanc et aida au roy bademagu de gorre/ si
que tous ceulx de norgalles furent uaincus.
Certes dist monseigneur yuain tu en ditz telles nouuelles/ que len ten doit bien croire. Si
men puis bien retourner/ quant il me plaira.
Car il mest auiz que iay bien ma queste affinee
Monseigneur fist le nayn uous ne pouez pas
retourner arriere a court sans uoz aultres compaignons/ puis que uous estes partis ensemble. Si puis bien fist monseigneur yuain
Or me dictes nayn fist boort scauez uous
delacourt nouuelles. oy fis til Le roy
artus a mande par toute sa terre que il fera
faire ung tournoiement huyt iours apres la
magdaleine es prez de dessoubz kaamalot
et a enuoye tous ses messagiers aux barons
de cestuy pays affin quilz y soient/ Et moy
mesmes. le uoiz noncant a tous les cheualiers que ie congnoiz. Car tout le mende y sera
Dieu doint fist boort que iaye entre cy et la acheuee la besoingne de ceste domoiselle/ car moult
auroye grant ioye se ie y pouoye uenir a temps
Longuement ont parle ensemble/ tant
que boort dist a monseigneur yuain
Sire ie uous commanderay a dieu/ et ainsi le me
conuient faire/ car ie me hasteroye moult uoulentiers de ma besoingne mettre affin/ pour
scauoir se ie pourroye uenir a temps au tournoyement. Car ie scay bien que monseigneur
Lancelot y sera se dieu le deffent de mort et de
prisen. Et pour laller ueoir y uueil ie estre. Sire fist menseigneur yuain puis que uous uous
en uoullez aller ie uous commanderay a iesucrist
qui uous conduise en quelque lieu que uous ailliez. Si se partit auec la damoiselle qu il auoit
amenee de la court auec lui Et monseigneur
yuain demeura la sy naure quil auoit bien
mestier de mire. Sy se reposa lui/ et le nayn
iusques uers nonne. Et puis quant le chault
fut passe et le souleil fut abaissie/ il monta
sus son cheual/ et puis si sen alla tout le petit pas tant quil uint a une abapye de blanches
nonnains. Alors descendit a terre/ et demanda logis/ et les uarles de leans lui uindrent
a lencontre pour ce que malade leur sembloit
Si se desarmerent au plus doulcement quilz
peurent et le misdrent couchier en une chambre
et lui firent regarder ses playes par une des dames de leans/ qui assez scauoint de tel mestier. Et
quant elle le ueit/ si dist quil nauoit garde de
mourir. Car elle le cuide rendre sain et haittie
dedens. xu. iours/ ainsi demeura leans monseigneur yuain tant quil fut presque gary des
playes que boort lui auoit faictez Puis apres
quant il fut sain quil peult bien cheuauchier
il se partit de leans/ et commanda les dames
a dieu/ Car moult lauoient bien seruy en sa
maladie.
Quant menseigneur yuain fut parti de
leans. Si cheuaucha toute la semeine sicomÌƒe auenture le menoit/ et tant quil arriua en une lande. Lors regarda deuant luy si
ueit une grant uielle sur ung poure roncin qui
traineoit auec soy ung nain par les cheueulx
tout criant et a pie. Et le batoit parmi les ioues
Et il alloit criant aide aide. Et messire yuain
si se haste de tost aller pour secourir le nayn
Et luy auiue la. Ha ha dist dame pour dieu
laissiez le nayn si ferez courtoisie. Et en le regardant uit que cestoit ung cheualier si dist que pour lui ne le laira elle mie. Ha a dame ie uous
prie par amours que uous le laissez. se uous
uoulez faire pour moy aucune chose/ et ie feray apres du nayn a uostre plaisir. Le me prometez uous ainsi dist elle comme loyal cheualier oy fist il. Et a lors le laissa aller puis dist
au cheualier quil ostast sen heaulme de sa teste
et il luy demanda pour quoy. Pour ce fist elle
que ie uous uueil ueoir appertement. Adonc
osta son heaulme de sa teste si le uit beau cheualier/ et plaisant de uisage fors tant seullement
que les mailles du haulbert lui paroissoient sur le
col. Et elle luy dist beau sire ie uous requier/ que uous faciez ce que ie uous diray. Si lui respendit que si feroit il seurement/ or me baisiez seulement une foiz et ie uous clameray quitte. Adenc
la regarda si la uit si laide et si ridee que plus
ne pouoit/ si se retarda de respondre. Car trop
durement fut esbahy de ce quelle lui demanda.
Si lui dist encores une aultre fois. Sire cheualier se il y eut encques en uous loyaulte/ si uous
acquittez uers moy. Alors il respondit tout
courrouce. Ha ha dame demandez moy autre
chose. Car cella ne feroye ie pas uoulentiers
Non fait elle/ estes uous si loyal. Que malheur ayent tous les cheualiers du mende/ pour
lamour de uous et quant fustes oncques cheualier/ mais quoy/ ie ne cuide pas que uous
le soyez. Ains estes quel que larron espieur de
gens qui allez en guise de cheualier/ pour estre
descengneu. Car par mon chief se uous fussiez
cheualier uous ne eussiez point menty uostre foy
pour y perdre la uie. Lors lui demanda comment il auoit nom/ et il dist yuain le filz au
roy urien: certes fist elle uous y mentez oncques ne fustes cellui pyuain qui fut filz au roy
urien qui est cousin menseigneur gauuain si
maist dieu fist il si suis en nom dieu fist elle
donc men uaiz ie a la court du roy, si me clameray de uous et compteray au roy uostre
desloyaulte. Lors se retourna/ et fist semblant
que aller sen uouloit a la court du roy artus
dont monseigneur yuain en fut fort dolent
Lors se pensa il que mieulx lui ualoit la baiser que faire desloyaulte dont il fust mal renomme. Si la rappella puis fist semblant que moult en estoit ioyeulx: si se aprocha uers
elle pour la baiser. Beau sire fist elle attendez
ung bien peu/ et ce fist il moult uolentiers
Or uous diray ie fist elle une autre chose que
uous ferez pour moy/ car ie uoy bien que du
baisier ne auez uous nul tallent/ mais ueez
uous fist elle ces pauillons qui sont tendus
en celle lande/ et il lui dist quil les ueoit bien
se uous me uoullez bailler fist elle ung heaulme et une espee ie uous menstreray que ie abatre ung escu qui pend dessus ung arbre deuant
les pauillons et ie uous clameray quitte/ et
il dist que si fera il uolentiers quelque chose
quil lni en doye aduenir. Or uenez donc fist
elle apres moy sus deuant et ie uous suyuray
HA ha pour dieu franc cheualier fist
le nayn ne la croyez pas car sachiez
que cest la plus desloyalle femme que ie ueis oncques ayez pour dieu mercy de toutes les gens de
ce pays qui seront trouuez a destruction se uous
faictes ce que elle uous commande certes ia
mais pour puissance que uous ayez ne amenderiez la .x. partie des dommaiges qui y auendroient et uous mesmes en mourriez/ et messire yuain ne respont mot. Ains sen ua apres
elle iusques aux pauillons/ quant ilz furent
la uenuz si entrent dedens ung des pauillens
si trouuerent dessus ung lit ung heaulme bien
riche et une espee moult belle est ce icy ce que uous
mauez dit fist messire yuain. Sire fist elle
ouy ie ne uous demande autre chose/ et il luy
baille lespee et le heaulme: puis lui demande
se il est quitte a elle nenny fist elle iusques a ce
que uous ayez cel escu abatu: si lui monstre et il
pique son cheual: puis labat en ung fontenil
Or conuient il fist la damoiselle que uous prenez
cel escu/ car aultrement diroit cellui de qui il
est que uous uous en seriez fouy et que uous
ne losez attendre Adonc print lescu quil auoit
abatu et mist ius le sien et la uielle prent lespee et le heaulme et les noe en une corde: puis
les lye a la queue de son cheual si les traine parmi la boe et parmi lordure Lors sallirent du
pauillon iusques a.xii. damoiselles helas et
quant elles uirent la uielle qui entrainoit le
heaulme et lespee qui tant ualloient et le cheualier qui emportoit lescu quil auoit abatu si
battent leurs paulmes/ et rompent leurs cheueulx et font le plus grant dueil du monde
en disant lune a lautre lasse tant auons nous
mal garde ce que nous deuions garder. Haa
sire cheualier fist lune tant auez fait grant uasselaige que nous auez honnies et deshonnourees et mises du tout en douloureux seruaige
dont nous nistrons iamais. Sire saiches
que mauuaisement pourriez restaurer la perte que ceulx de ce pays receuront par ce que
uous auez fait et si ny auez gaires gaigne car
uous en mourrez comme laz et chetif et ceulx de
ce pays en demourrent pourez et essilliez a tousiours et nous en serons lasses trestoutes et
souffreteuses.
Quant messire yuain les ouyt si fort lamenter si en eut moult grant pitie et se repentit moult de ce quil auoit fait car bien pensa auoir mal ouure: mais il ne scauoit en
quoy/ si retourna et uint aux damoiselles et
leur dist quil amendera ce quil a mesfait. Ha
ha sire fist lune uous ne dictes riens/ iamais
pour pouoir que uous ayez ne lamenderez car
le meffait y est si grant nommie a nous seulement qui cy sommes mais a tous ceulx de ce
pays que uous ne pourriez en toute uostre uie
le nous amender tant auez fait grant mal et
grant pechie mortel car quant les pucelles de
ce pays qui riens ne uous auoient mesfait auez
mises a honte/ et dieu uous en doint telle desserte que par temps uous en repentez. Lors
fut il tant dolent quil cuida bien yssir du sens
si dist a celle qui a lui parloit. damoiselle en
quoy uous ay ie taut meffait. Sire fist elle
ie ne le uous diray pas car uous le saurez deuant que mestier uous en fust mais tant uous
dy ie que uous en mourrez se de ce pays ne uous
en fuyez/ et a lors il dist puis quil en estoit menace quil ne sen mouueroit meshuy dillec ains
attendroit pour scauoir qui lui contrediroit
riens. si descendit a pie puis osta ses armes et
se assist auec elles mais elles ne laisserent point
pour lui a faire leurs dueil/ si fut moult dolent
de ce qu il a fait le commandement a la uielle: si
attendit ainsi iusques aux uespres quil ne
uit oncques ame uenir aux pauillons si resacha son heaulme puis remonta sus son cheual en pensant quil sen iroit car auec elles qui
tel dueil faisoient ne demoureroit en nulle
maniere/ et quant il fut monte si commanda
les damoiselles a dieu mais elles ne lui respendirent mot ains plouroient tousiours Puis
quant il fut parti delles ilz commencerent a crier
toutes ensemble. Sire cheualier qui nous
auez mises a pourete a honte et a male auenture puissiez uous aller. Lors font plus grant
dueil que deuat/ et messire yuain cheuauchoit
dolent et marri tant que la nuyt uint qu il arriua a ung hermitaige tout cloz de hayes espesses et bien auironne de pieulx aguz et la porte
toute neufue forte et espesse si uint a la porte
et heurta si lui fut ouuert luys et il entra dedens tout a cheual puis descendit a terre. et lermite qui auoit chantees ses heures yssit de hors
de sa chappelle et lui fist ses armes oster puis
lenmeine en sa maison qui forte estoit et belle
pour hebergier les cheualiers errans qui par la
passoient et pour ce que la maison estoit si belle estoit le lieu appelle la maison aux cheualiers errans/ et quant le souper fut prest si menga messire yuain en ung preau ou la table estoit mise et quant ilz eurent tout par loisir mengie: si demanda lermite a messire yuain de quel
pays il estoit et il lui dist quil estoit de la maison au roy artus et compaignon de la table rende et estoit nomme yuain filz au roy urien. En
nom dieu fist lermite donc scay ie bien qui uous
estez iay ueu autresfoiz uostre pere et ay este bien
de lui deuant le couronnement au roy artus
quant iestoye cheualier errant Et de la table rende eusse ie este compaignon se ne fust ung cheualier que ie heoye qui en estoit/ si que ie luy
couppay ung des bras par quoy le roy artus
me chassa de sa terre/ et me desherita entierement. Mais ie uous prie que uous me dictes
se ceulx de la table ronde y seyent en telle coustume comment ilz souloient seoir/ et messire
yuain lui demanda comment il les auoit ueu
Cella uous diray ie bien fist il.
Quant le roy uterpandragon soulloit
sa court tenir aux festes annuelles
et les compaignons de la table ronde estoient
assiz a table: et les clers de leans qui mettoient
les auentures en escript aux cheualiers qui
lors estoient auenues alloient regardant parmi la table rende se aucun y estoit assiz qui ne
eust playe emmy le uisaige/ car en cellui temps
estoit a coustume que nul ny seoit se il nestoit
naure. si y ueiz une auenture aduenir qui moult
durement fut chier achetee et ce fut a ung noel
que le roy tenoit sa feste a querdueil en galles et
le uaillant uterpandragon le plus uaillant
homme du monde et qui plus ama poures cheualiers auoit mande moult grant compaignie
de gens/ et quant ilz furent tous assiz si uindrent auant les clers qui de ce seruoient que
ie uous ay dit deuant/ si trouuerent entre les
aultres ung ieune homme preux et hardy de
corps/ et si estoit de moult hault lignaige
mais il ne auoit sur lui ne playe ne sang/ et
quant ilz le uirent. si le monstrerent aux aultres
si regarderent entre eulz quil ne y deuoit mie
seoir puis quil ne portoit le signe de la table
ronde si le firent leuer et aller hors. Et quant
le cheualier uit ce si en eut moult grant dueil
et dist que pour deffaulte de playes nen seroit
il iamais oste/ et promptement sen alla en sen
hostel et print ses armes puis reuit a la court
et uit une damoiselle qui de uin seruoit si la
print uoyant tous ceulx de leans et la mist
sur le col de son cheual si lemporta. Or estoit
la coustume telle que nul nestoit leans tant
hardy qui pour auenture qui auenist se du corps
du roy mesmes ne fust/ se osast remuer deuant
que les tables fussent ostees,
La damoiselle auoit .iii. freres compaignons de la table ronde qui ne attendirent pas tant que les aultres eussent acheue leur repas ains se leuerent de leurs sieges
et sen allerent querre leurs armes/ et quant le
roy uit quilz auoient ainsi fait si les fist oster
hors de lescript: en disant que iamais a la table
ronde ne serroient tant comme il uiuroit. tou
tesfoiz suyuirent ilz tant cellui qui leur seur
emportoit quilz lattaignirent a lentree dune
forest: si lui coururent sus et lui qui estoit plain
de moult grande prouesce si les occist tous
troys mais il eut tant de playes que retourner ne sen peult/ ains cheut ius de son cheual
paume ainsi comme mort pour le sang dont
il auoit tant perdu/ et moy qui passoye illec
sus mon destrier et uenoye de quinpercorentin
ie uiz le cheualier gesir sur mon chemin a la
terre si allay celle part/ et le uy tout couuert
de sang et son cheual mort emprez lui/ et quant
il maperceut si me pria que le montasse derriere moy sur mon cheual et men alasse a la
court puis le meisse deuant la table ronde pour
mourir car se ie meurs illec fist il mon ame
en sera plus aise a tousiours mais. Et ie fiz
ce quil me requist si lemportay a la court a cardueil et quant le roy le uit et il sceut la prouessce quil auoit faicte et le don qu il auoit demande
si dist bien que le lieu auoit desserui et le fist
mettre en ung des sieges de la table ronde. et
quant les parens de ceulx quil auoit occiz sceurent le dommaige quil auoit fait de leurs amis ilz le uoulurent occire mais le roy dist
quil les destruiroit se ilz mettoient les mains
a lui pour lui mal faire si nen firent plus semblant. puis uesquit le cheualier troys iours et
mourut au siege de la table ronde quil auoit
conquis en icelle auenture. Comment ie uous
dy en ueiz ie ainsi aduenir/ et pour ce uous demande ie sil uous plaist que uous me dictes
se le roy tient encores celle coustume et monseigneur yuain dist que nenny. Ains faillit le
iour que Lancelot du lac/ et gallehault des
loingtaines isles et hector des mares uindrent
a court qui en furent compaignons et qui si
assirent sans playe pour ce quilz ne auoient
pas requiz le siege: aincoiz les auoit len requiz
dy uenir mais ilz y amenerent fist monseigneur yuain une autre coustume qui y est assez plus enuieuse que celle que auez comptee
car nul ne y peult seoir aux haultes festes sil
ne iure sur ains qu il a conquiz ung cheualier
la semeine de deuant par force darmes.
Assez parlerent ensemble celle nuyt de
la court tant que monseigneur yuain
demanda la nuit a lermite. Sire iay ueu icy
la dessoubz en une uallee six pauillons tendus deuant ung arbre ou il pendoit ung escu
blanc a gouttes de noir/ et de dens les pauillens y auoit aucunes damoiselles qui menoient moult grant dueil scauez uous pour quoy
cest Nenny certes fist il se aucun ne a forfait a
mauduit le geant/ et comment quoy fist messire yuain le pourroit len courroucer de abatre
fist il lescu que uous ueistes/ et qui prendroit
lespee et le heaulme que les damoiselles deuoient garder ie scay bien quil le tendroit a
grant forfait et essilleroit tout ce pays. En
nom dieu fist messire yuain donc le peult il essillier/ car lescu ay ie. Lois lui compta comment
il eut trouuee la uielle/ et comment il estoit
parti des damoiselles. Quant lermite loyt si
dist a messire yuain beau sire trop auez mal
esploitie car par uous sera destruit tout ce pays
de mauduit le geant qui sera desprisonne a ce
quil ne les ayme pas si les mettra a honte et
a seruage ainsi comment il a fait autresfoiz/
Que fera donc le seigneur de ce pays fist
messire yuain il ny a aultre seigneur que lui
fist lermite/ et uous diray comment
Il fut ainsi ou temps uterpendragon
quil ne auoit en ce pays se geyans
non qui conuersoient en ces forestz et en ces mentaignes si uiuoient ainsi comme bestes et occisoient tous ceulx que auenture amenoit ceste
part/ et quant le roy artus fut uenu a terre
tenir et uint ca: si les occist tous si quil nen demoura ung tout seul/ et quant le roy uint a
lentree dune forest qui cy prez est il y trouua
une damoiselle qui estoit fille dun geiant qui
estoit mucee en une roche si estoit de trop merueilleuse beaulte et tenoit entre ses bras ung
petit geyandel qui son filz estoit/ et estoit grande a merueilles de son aage comme celle qui
ne auoit que quinze ans/ et quant il leut prinse et il la uoulut occire si saillit ung sien cheualier qui lauoit tousiours serui et lui demanda la damoiselle en guerredon de son seruice
et le roy lui denna et tout ce pays/ puis fut la
tant quil leut espousee et luy laissa grant
gent a peupler ce pays si fut la tant quil leut
et en fist ces nopces et la dame nourrist son
filz le petit geyandel tant quil uint en laage
de quinze ans plus grant sans comparaison
que cheualier qui fust en ce pays en aage parfait domme/ et quant il eut dishuyt ans si le
fist son pere cheualier cest assauoir cellui cheualier qui auoit espousee sa mere il lapelloit
son pere/ mais il estoit son parastre et estoit le
geant de telle forme quil ne trouuoit cheualier si puissant quil ne trousast sut son col ainsi comment ung enfant. Si aduint que son
parastre se courrouca ung iour a lui ne scay
par quelle achoison incontinent si le frapa le
geant/ et quant la mere uit ce quil auoit fait
si courut sus a son enfant/ et le geant estoit
alors fort courouce tira son espee si occist promptemeut sa mere comment enrage quil estoit
hors du sens. Si luy demoura la terre en
telle maniere/ et quant ceulx de ce pays sceurent quil auoit ce fait: si eurent grant paour
de lui quil ne les occist si lui firent hommaige pour ce quilz uoulloient estre de lui asseurez. et quant il fut au dessus deulx et quilz
furent soubz son obeissance: si leurs fut si fel
et si cruel quil les mist tous en seruaige si en
print les franches dames/ et les damoiselles
a force. et quant aucun en parloit si loccisoit.
Grant piece mena le geant telle dou leur par ceste terre que les gens dillec sen fussent tous fouyz en estranges terres
se ce ne fust une auenture qui leur aduint ny
a mie ung an/ et uous diray quelle elle fut.
Le geyant cheuauchoit ung iour parmi une
forest qui est prez dicy tant quil encontra une
damoiselle la plus belle et plus saige qui oncques feust ueue saulue la beaulte a la royne
genieure/ et cheuauchoit en sa compaignie
ung cheualier et deux escuiers. Et quant le
geant la uid si la couuoita moult pour la grant
beaulte quil uid en elle/ et la uoulut prendre.
Et quant celui qui lauoit espousee uid cella
si saillit pour la deffendre. Et se mesla auec
le geant tout desarme/ mais prestement leust
le geant occis/ et les deux escuiers aussi. Et
quant il eut cella fait/ si print la dame et len
porta en son chastel du tertre. Et la honnoura moult en lui faisant grant chiere. Si la
requist damours comment celui qui lamoit
autant comment cueur de homme pourroit
plus amer femme. Et elle lui deist que ia ne
lameroit/ tant comment il feust si cruel/ Car
iay fist elle ouy dire a maint homme de ce pays
que uous ne feistes oncques fors que hommes occire/ et deshonnourer pucelles. Et tant
quil dist quel que chose quil eust fait en arriere/ il se amenderoit doresenauant/ et feroit ce
quelle uouldroit. Et elle lui demanda comment elle le croiroit. Ie le uous iure fist il sur
les saincts. Se uous me uoullez fist elle promettre que iamais a homme ne a femme uous
ne mesferez/ ne de ce chastel ne ystrez/ se ce
nest pour uostre honte uengier/ Ie feray dist
elle ce que uous uouldrez. Et elle lui disoit
ainsi pour la paour que elle auoit de mourir
et il lui pormist puis iura tenir tout ce que elle auoit demande. si demoura au chastel en
telle maniere que oncqnes puis ne sen yssit et
quant longuemet y eut este il lui ennuya fort
pour ce quil ne pouoit plus faire les maulx
et detractions quil auoit a coustume si quist
art et engin comment il pourroit trouuer achaison de yssir dehors du chastel. Si fist pendre
cel escu en cel arbre/ et fist mettre son heaulme et son espee au pauillon ou uous entrastes
si se pensa que se il estoit abatu par nul cheualier il pourroit bien yssir de leans pour bataillier a lui et aussi pareillement se aucun
emportoit le heaulme ou lespee/ lors scauroit
il bien quil seroit deliure/ et quant ceulx du
pays sceurent la besongne si y midrent . xii.
damoiselles/ pour deffendre aux cheualiers
errans quilz ny atouchassent et cestoient celles a qui uous ueistes faire le grant dueil
Mais en est ainsi aduenu que par uostre moyen Le geyant sera deliure par lescu que uous auez
abatu si tost comment il en orra la nouuelle
et ystra de prison si courra parmi ce pays comme fouldre et tempeste/ ne ia puis ne encontrera homme quil ne occise: si fermeront ceulx de
ce pays leurs chasteaulx desormais et leurs
maisons/ si seront si coys que ia ne se remueront ne ia si bien garder ne se sauront quilz
ne sorent honnis et mis a destruction par ce
mauldit homme.
Or aues ouy pour quoy les damoiselles font tel dueil. et que lescu signifie
et quelz maulx il en uendra a ceulx de ce pays
Et a uous mesmes se il uous peult attaindre
qui son escu auez abatu/ et messire yuain lui
respondit que de ceulx du pays lui poise moult
car ilz ne lui auoient riens mesfait. Mais que sil pouoit par quelque moyen il les en garderoit bien a laide de dieu: si coucha leans celle nuyt assez aise et landemain quant il eut
ouy messe si print ses armes/ et qnant il fut
arme il prent lescu quil auoit despendu et le
preudomme le regarde si congneut bien que
cestoit lescu au geyant si lui dist. Ha ha sire
pour dieu laissez cel escu/ et en prenez ung autre, car ie uueil bien que uous sachiez que ia
en ce pays cel escu ne porterez pour ce que se les
geyans de ce pays uous encontroient que
ilz ne uous missent au piz que ilz pourroient
et il dist que ia aultre ny emportera se il en deuoit pour cella morir.
tAant sen partit messire yuain de leans
Et cheuaucha toute la matinee tant
quil encentra en une forest deux damoiselles
qui poitoient deuant eulx deux braques. Et
estoient montees sur deux petis paleffrois
Et si tost comment laisnee uit lescu blanc de
gouttes de noir si eut telle paour quelle laissa
cheoir son braqnet et sen tourna en fuitte tant
comme le cheual peult aller. Et aussi fist lautre/ et il commenca a piquer le cheual aprez
car scauoir uouloit pour quoy elles fuioient
si attaingnit la derreniere puis la print au
fraing et lui dist damoiselle pas ne fuyez car
uous ne auez garde mais dictes moy pour
quoy auez si grant paour pour qnoy. Sire
fist elle pour cel escu que uous auez abatu a
celle heure que nous en serons toutes destruietctes et essillies ne iamais noserons esbatre
ne iouer ainsi comme deuant nous faisiens et
quant ie uous uy ores uenir a tout cel escu ie
cuidoye que ce fust le seigneur de ce tertre qui a
a nom mauduit le geyant/ et pour ce tournay
ie en fuite. Or ne uous esmayez damoiselle
fist monseigneur yuain car uous ne auez garde Non fist elle de uous mais daultrui uous
ne dictes pas Lors se partit le cheualier et sen ua
tout son chemin si laissa la damoiselle et elle
se tira de lautre coste hors sa uoye et le cheualier
cheuaucha tant quil uint en une moult belle
uallee ou il y auoit une moult belle fontaine
dessoubz deux ourmes si uint celle part et trouua deux damoiselles qui mengoient a la fontaine uenoison et pastez de cheureul si les sallua puis se drecerent encontre lui si lui prierent quil descendist et demourast auec elles tant
que elles ayent mengie et il dist que non feroit
car il ne lui est point mestier de demourer puis
lui prierent tant toutesuoyes quil descendit et
osta son heaulme: si laua ses mains puis se
assist sur lerbe auec elles et commenca a mengier de la uenoison qui sort bonne lui sembla
Et quant ilz eurent pres que mengie si
dist lune des dames a monseigneur
yuain beau doulx sire uoyez uous la ce que
ie uoy/ et que uoyez uous fist le cheualier et
elle lui monstra ung cheualier qui uenoit tout
arme en grant haste: si grant erre comment il
pouoit tirer de son cheual et ueuoit tout droit
uers eulx et quant il uint pres deulx si disrent les damoiselles a monseigneur yuain
beau sire mettez uostre heaulme en uostre teste/ car il nous est aduiz que ce cheualier uient
uers nous et se uous estez arme nous en serens
plus asseurees et il leur dist que si seroit il puis
que elles le uouloient si relaca son heaulme
en son chief et lautre cheualier a tant cheuauche qu il est uenu iusques a eulx et quant il est pres
si dist a messire yuain larron traistre pour
quoy auez uous ceulx de ce pays si destruiz
qui riens ne uous auoient mesfait uous les
auez occiz et mis a mort car par uostre moyen
le dyable est desprisonne de quoy ilz estoient
a repoz Mais puis que uous lauez iecte hors
il est droit que uous en mourez/ et si ferez uous
car moy mesmes uous en occiray. Lois laisse
courre le cheual car il le uoulloit ferir du glaiue parmy le corps et messire yuain sault en trauers tant que cellui fault puis uint a son cheual et monte dessus Ains que cellui fust retourne et quant il fut monte et il eut prins
son escu et son glaiue si laissa courre au cheualier et cellui lui reuient si sentrefraperent
si durement sur leurs escus et en sont leurs
glaiues uoller en pieces Si sentreheurterent
si durement des corps/ et des escus quilz sentre abatirent a terre par dessus les crouppes
des cheuaulx si qu ilz sont tous cassez au cheoir
Si ressaillirent sur leurs piez puis misdrent
les mains aux espees en leur entre donnant de
grans coupz la ou ilz se pouoient attaindre et
se despiecent leurs escus et en abateut grans
morceaux dessus et dessoubz: si se desmaillent
leurs haubers sur les bras et sur les hanches
et se font uoller le sang des corps a grans randons/ et tant dura celle meslee entre les cheualiers quil ny auoit cellui dentre eulx qui assez ne fust lasse et trauaillie des coupz denner
et recepuoir Tant ont donne coupz et receuz
et tant se sont menez une heure auant lautre
heure arriere que le cheualier ne pouoit plus
souffrir messire yuain si commenca a lui crier
mercy comme cellui qui bien ueoit quil estoit
mene a oultrance: si lui rendit son espee puis
lui dist. Ha ha pour dieu franc cheualier et
preux ne me occisez mie mais prenez men espee
cac ie me rens pour oultre de ceste bataille si
me mettez en uostre mercy a faire tout ce que
uous uouldrez saulue ma uie/ et messire yuain
la receut puis lui dist il te conuient me promettre que ma uoulente tu feras de ce que ie
te commanderay. Or te diray fist il que tu
feras Demande a ces damoiselles que ie doy
faire de toy qui ainsi me uoulloyes occire/ et
elles dient que elles nen scauoient riens et qu il
en face sa uoulente. Et que cestoit bien droit
que messire yuain en disposast lui mesmes/
puis que si uaillamment lauoit conquis en
mettant son corps en dangier. mais que trop
bien lui prioyent ilz quil ne lui tolust pas: la
uie/ et que aucunement il eust mercy de lui.
Or te diray fist il au cheualier que tu
feras tu ten yras droictement au chastel du tertre/ et se tu treuues mauduit le geyant: si lui dy de par moy que messire yuain
le filz au roy urien lui mande quil a abatu sen
escu en despit de lui et quil ne soit mie si uillain quil en face desplaisir a ceulx de ce pays
ne quil leur en demande riens Ains sen uienne combatre contre lui sil est assez hardi/ et il
trouuera assez se suyuir le ueult qui nouuelles lui en dira/ car il emporte son escu. Quant
le cheualier la grant piece regarde et escoute
si lui dist comment fist il uoullez uous que
ge y aille et il dist que aller lui falloit il. En
non dieu fist le cheualier se uous y uoullez enuoyer querez ung aultre/ car quant a moy ie
ne iroye pas pour toute la terre au roy artus
et messire yuain lui dist que il yroit/ et lautre
dist quil ne yroit pour riens. Par ma foy fist
messire yuain tu yras ou ie te couperay la teste or prens le quel que tu uouldras et lautre
lui dist quil aymeroit mieulx mourir que il
y allast/ car aussi bien seroit il occiz se il y alloit, et messire yuain haulce lespee si fait semblant quil lui uueille coupper la teste et quant
le cheualier uit uenir lespee si auoit tel paour
de mourir quil dist que mieulx y uoulloit aller que mourir orendroit. Mais se len my fait
chose que len ne doye la honte en sera uostre et
se dommaige mien. Ua tost fist messire yuain
car tu nas garde. Mais aincois que tu y uoyses conuient que tu me dies ton nom et le cheualier lui dist quil auoit a nom trudans du
plessys: si sen part atant pour aller la ou il le
enuoioit si cheuaucha sans espee ne sans glaiue et ne arresta tant qu il uint au chastel du tertre. Quant il uint la sy pouoit ia uien estre
uespre car il alloit le petit pas comment celluy
qui estoit mesaise/ car tant auoit perdu de son
sang que trop durement estoit afoibli si cheuaucha ainsi en telle maniere tant quil uint
au chastel du tertre et quant il arriua la si pouoit bien estre uespre: si uint deuant le geyant
qui encor ne scauoit de ce riens que son escu fust
abatu/ car il estoit tant redoubte que nul ne
lui osoit dire/ et non pourtant ceulx du pays
cuidoient bien qu il le sceust Quant trudans fut
arriue deuant lui: si lui dist. Sire a uous me
enuoye messire yuain le filz au roy urien le
quel uous mande que en despit de uous a il abatu uostre escu qui pendoit a larbre et se uous
a lautre que a lui uous en prenez ce sera ce
dist il fine recreantise. Mais se uous uoullez
la uostre hente uengier allez aprez lui et uous
em pourrez bien ouyr par lui nouuelles car
il emporte uostre escu et ia ne sen fuyra pour
uous.
Quant le geyant eut oy le ganrt orgueil
que messire yuain lui mandoit si a
este tant dolent et eut tel dueil qu il cuida bien yssir du sens: si ne respent mot dune grant iece et p
quant il uoulut parler si dist a trudans/ ou
laissas tu cellui qui tant me a meffait/ Et il
dist quil lauoit laisse a la basse fontaine. Or
te pars tost dicy/ fist il/ pour le messaige que
tu me as fait ie ne te occiray mie ains te laisseray uiure en telle maniere quil sera reprouue a cellui qui ta icy enuoye/ Mais deuant
que tu partes perdras le poing en lieu de mon
escu quil emporte/ ou tu perdras le chief pour
mon heaulme or choisis lequel que tu uouldras/ Car sans lun ne ten pourras partir/
ou sans mort/ ie te le iure et promectz. Dent celluy messaigier fut moult courrouce/ si cria
mercy/ mais ce fut pour neant. Car oncques
mercy ne nentra au cueur du geyant/ a qui
il a mercy demandee. Et non pourtant il esseya scauoir se sa priere le pourroit uaincre/
Mais ce na mestier/ Car le geyant demanda son espee/ Et ung uarlet la luy aporta. Et
il la print/ puis la tira hors du fourreau si
dist a trudans quil meist le poing ou la teste
nue si la luy coupperoit Et quant celluy uit
que faire luy conuenoit/ si mist la main dessus ung tronc et il frapa si la luy couppa au
premier coup/ puis trudans retira son bras
a luy et se pausma de langoisse quil auoit Et
quant il reuint de pausmoisons/ Si dist au
geyant/ Ha ha comment uous mauez grande cruaulte faicte/ qui mauez si mal atourne
et sans forfait dieu me doint encore/ tant donner de uie que mon cueur en soit esclarce. lors
se partit de leans si angoisseux comme nul
plus Et le geyant demanda ses armez et on
les lui aporta. Si leur dist que aller uuloit
apres celluy/ qui telle honte luy auoit faicte
Et que iamais ne finera/ tant quil en soyt
uenge/ et ceulx de leans luy aporterent des
armes bonnes et riches/ Et quant il fut tout
arme au mieulx que il peult/ Si luy amenerent entre eulx ung destrier/ fort et eysnel qui
grant estoit a desmesure/ si pendit a larson de
sa celle une guisarme trenchant/ et une masue plombee/ et a son coste une bonne espee trenchant/ et bien trempee oultre mesure
Apres quant il fut si durement arme/
si quil ne luy falloit riens il se partit
 en telle maniere de la montaigne/ et sen alla
si tempestueusement/ et a si grant erre quil
sembloit que ce fust fouldre et tempeste a le ueoir aller/ Et ainsi quil cheuauchoit/ il trouua en une chaucee deulx pauillons tendus
Si les abatit a terre/ et dedens trouua ung
cheualier et une damoiselle qui se dormoient
en ung lit/ puis trait lespee/ et leur couppa a
tous deux les testes/ et puis les pendit toutes
deux a larcon de sa selle/ et les lia lune a lautre par les cheueulx/ atant sen partit et sen ala celle part quil scauoit que son escu deuoit
estre/ Et quant il ne le trouua point/ Qui
luy eust ueu les yeulx rouller/ et les dens estraindre/ et la teste hocher/ il eust este bien plain
de grant hardiement qui nen eust eu paour
a ce quil estoit noir et grant/ et entallente de
mal faire. Lors trait lespee/ si commenca a detrancher tout ce quil trouuoit es pauillons
Si luy aduint si bien a celle heure quil ne
trouua ne homme ne femme/ a qui il peust
mal faire de son corps/ Si se arresta ainsi
comme ung lyon quant il a les biches occisez
/Et enraigoit quil ne trouuoit a qui uendre
son corps/ Car il ne sera uengie deuant quil
aura trouue messire yuain qui ceste honte lui
auoit faicte/ a luy et a ceulx de ce pays/ Lors
se dreca celle part ou il cuidoit trouuer celluy
Si sen ala ainsi forsene/ comment cellui que
la rage chasse/ Si cheuaucha tant que la nuyt
le surprint a lentree dune forest/ et il regarda
enuiron soy/ pour scauoir se il pourroit ueoir
ne borde ne lieu ou il peust hebergier pour la
nuyt. Lors uit ung pauillon en une ualee
assez loing de luy si tourna celle part son cheual ainsi comme se dyable le chassast/ et quant
il fut la arriue Il se descendit et entra dedens/ et la trouua deux cheualiers et deux
damoiselles qui mengoient sur lerbe uerde/ Et quant ilz le ueirent entrer/ Si le congneurent bien/ et cuidoient estre a mort liurez
et il entra dedens sans leur dire mot/ ains
laissa le cheual aler quelle part quil uoulut/
Car il auoit tallent de mengier/ Si se assist auec eulx/ mais il ny eut celuy si hardi
qui a luy osast parler.
Quant le geyant eut mengie/ si print
son cheual et monta sus/ puis frapa
au pauillon si durement que a terre le fist
uoller dessus ceulx qui entour se seoient/ et
puis tira lespee et occist les deux cheualiers
et les deux damoiselles aussi aprez/ puis se
commenca a rire du mal quil auoit fait/ incentinent se partit dillec et si estoit ia nuyt obscure/ et cheuauchoit deuers ou il cuidoit plus
de gens trouuer pour les destruire/ si occist
auant soy tout tant quil en pouoit trouuer
tant cheualiers dames que damoiselles: si nauoit mercy de riens quil peust auant soy trouuer. Ains cheuaucha toute la nuyt en destruisant/ et tuant tous ceulx quil pouoit attaindre et quant il fut assez prez du iour si se endormit dessoubz une fontaine qui sourdoit en
une uallee et monseigneur yuain qui cestoit
parti des damoiselles qui lauoient retenu
pour mengier auec elles/ si cheuaucha toute
la nuyt et iusques au point du iour ou pou
prez. Lors uit deuant lui une tour en ung hebergement moult riche/ si tourna celle part
heberger/ et quant il eut frappe a luys si uint
ung uarlet qui luy dist quil attendist tant
quil eust demande congie a son seigneur. Lors
uint a son seigneur si lui demanda se il pourroit ung cheualier hebergier Ouy fist il uoulentiers se ce nest le desloyal cheualier qui ce
pays a mis a destructien. Par ma foy fist il a
ung escu a gouttes de noir. Ha ha fist il cest
le cheualier desloyal Lors print ses armes et
ung sien filz auec lui qui estoit ieune cheualier
Si commanda a ses uarletz quilz leur apretassent deux des meilleurs cheuaulx de
lance qui fussent en son seiour. Puis parla a
son filz en lennortant et disant quil se portast
uaillant contre le desloyal cheualier qui les
auoit mis en seruaige par sa mauuaistie et
oultrecuidance Et que a leure estoit il temps
et encores trop tard de monstrer au cheualier
la faulte quil auoit faicte Dauoir despendu
lescu de mauduit le geyant. Par quoy tout
le pays en seroit gaste et destruit a iamais
si prindrent tous deux leurs armes/ et leurs
lances et glaiues/ et se misdrent en point
comme pour entrer en la bataille. Puis aprez
leurs furent amenez leurs cheuaulx bien bardez/ et acoutrez de toutes choses. Si monterent dessus en disant que auiourduy seront
uengez les cheualiers dames et damoisells
Et ganeralement tous ceulx du plat pays
du faulx traistre cheualier/ qui telle honte
leur a faicte/ et tel dommaige. Et messire
yuain qui tousiours estoit hors la porte attendant la response du uarlet pour scauoir se il
entreroit leans ou non/ Affin destre hebergie
et riens ne scauoit des aprestes que le seigneur
de la maison faisoit lui/ et son filz contre lui
si attendit tant et si longuement que les autres
fussent tous prestz de sortir sur lui qui ne sen
doubtoit Et quant ilz furent armez lui et sen filz
si fist aualler le pent puis dist le pere a messire
yuain. Sire cheualier uoulez uous estre hebergie/ sire fist messire yuain. Ouy sil uous
plaist. Et uous le serez fist il en telle maniere que ia ne uous en louerez. Car uous nen
eschapperez iamais sans mort/ ou sans prisen
pour ce que uous auez mis ce pays a mort/ et
lors luy coururent sus les espees traictes/ et
il se deffendit au mieulx quil peult comme
celui qui assez cueuer auoit et hardement/ Si
leur donna messire yuain de grans coups/ la
ou il les pouoit attaindre/ Et sefforca tant
et si uaillamment que plus les greuoit/ que
ilz ne fasoient luy, si furent longuement. quil
nen auoit de riens le pire/ Et tant que par force les fist reculer dessus le pont de lentree qui
estoit situe desus de grans fossez/ Lors sabandonna messire yuain uers le pere pour ce que
moult luy auoit fait grant ennuy/ si haulca
lespee pour le frapper sur le heaulme/ et lautre qui uit le coup uenir lascha son frain pour
ce qu il ne osoit le coup attendre/ et tira a luy sen
cheual si durement quil cheit ou fossse luy et
le cheual. Et messire yuain sen retourna uers
le filz et luy laissa courre lespee si le frappa si
durement quil le fist uoller a terre du cheual
comme tout mort/ Et quant il se uit ainsi deliure de ceulx/ qui assailli lauoient/ Si en
fut moult ioyeux/ Car assez estoit laz et trauaillie si sen tourna atant comme cellui qui
assez en auoit fait/ si pensa: que ailleurs luy
conuendroit querre hostel pour logier/ car si
endroit auoit il failli/ si uint la nuyt en la
maison de trois cheualiers/ mais oncques
ny eut cellui qui le uoulsist heberger aincoiz
luy. disoit chascun/ que a male heure peust il
aler/ Car auec eulx ne logeroit en facon quelconque/ et quant messire yuain uit quil ne pouoit trouuer qui le hebergast/ Si se retraist
pres dune forest/ Et quant il y fut/ si descendit pres dun pommier/ et osta le frain et la selle a son cheual Si le laissa aler pasturer la
ou il uoullut/ puis osta son heaulme et son espee/ et mist tout dessus son escu, si mist sa bouche rassasier/ sur une petite fontaine/ et sendormit tout incontinent. Car il estoit laz et trauaillie de tant cheuaucher et combatre quil auoit fait le iour et la nuyt. Au matin quant il
se esueilla si ouyt se luy fut aduiz ung grant
bruit de cheuaulx et il regarda deuant luy
puis uit uenir mauduit le geyant qui ne uenoit pas si bellement quil ne feist greigneur
tempeste que douze autres cheuaulx en despecant auant lui tout le petit bois ainsi comme
se ce fust ung dyable/ si aloit iurant et maugreant pour quoy il ne trouuoit cellui qui sen
escu auoit abatu. Et quant messire yuain le
uit uenir/ si congneut bien a la grandeur que
cestoit cellui de qui len lui auoit compte. Si
lui escria de loing pour ce quil ne uoulloit pas
quil sen alast. Sire cheualier attendez moy
ie suis cellui que uous querez/ mais le geyant ne lentendit mie car trop estoit ia eslongne de lui, car il sen alloit si grant erre quil
sembloit moult bien dyable mieulx que homme et messire yuain qui ne le perdra se il peult
uint a son cheual et monta dessus/ puis print
son heaulme/ et son escu et sen alla aprez le
geyant suyuant sa trace. Si a tant cheuauche quil uint a lentree dune forest. Lors uit deuant lui ung chastel bien seant que len appelloit le chastel du trespas/ et quant il uint celle part si uit iusques a quinze cheualiers tous
armez qui tenoient leurs lances allongnies
Si dist lun ueez la le desloyal le larron qui
a ceulx de ce pays mis a destruction/ si lui
coururent sus tous ensemble/ et le fraperent
si durement quilz le porterent tout en ung ment
a la terre/ si ont son cheual occiz et lui naure
en deux lieux: si le prennent par force/ puis
luy ostent le heaulme de la teste en disant qu ilz
le occiront se il ne se tient pour oultre, mais il
auoit si grant angoisse quil ne leur pouoit
mot respondre si le firent desarmer/ et mettre
en prison en disant que tant le garderout que
mauduit le geyant uendra celle part si lui
bailleront pour faire uengence de la honte
quil lui a faicte. Et neust este quilz le uouloyent garder pour le geyaut ilz ne leussent pas
fait mettre en prison/ mais leussent fait incentinent mourir de quel que mort uillaine pour
eulx plus cruellement uenger de loultraige
quilz disoient que messire, yuain leur auoit fait
et mesment a tous ceulx du pays. Mais pour
paour quilz auoient du geyant lui uoullurent il z bien garder prisonnier pour pacifier aucunement auec lui et lui refraindre lire et la
raige que le geyant auoit auec eulx/ et tous
ceulz du pays/ et quil se uengast totalement
sur le cheualier qui tel desplaisir lui auoit fait
Ainsi ont retenu messire yuain en prison au chastel du trespas/ si demoura leans deux iours sans auoir de nully confort. Au tiers iour le ala ueoir la dame de leans/ et parla a luy parmi une fenestre de fer
qui ouuroit au iardin/ et luy demanda qui il
estoit/ et comment il auoit a nom/ Et il dist
quil estoit de la maison au roy artus/ et compaignon de la table ronde et auoit nom yuain
et fut filz au roy urien qui tant estoit preudens
Par dieu dist la dame donc me poise il que
uous estes en prison. Car ie ne cuide mie que
uous en yssiez sans mort car trop uous heent ceulx de ceans/ Et ceulx de ce pais/ Et
il luy dist que ce poise luy/ et quil ne le pouoit
amender, si regardera que ilz uouldront faire de luy/ et qu il estoit orendroit en leur mercy ce
lui sembloit Et la damoiselle fluy dist Le roy
urien/ uostre pere fist ia moult de biens a men
pere le compte du trespas/ car au preudomme et a lui ne le pourroye ie mie rendre/ car
mort est pieca/ Et pour ce uous prie ie que desoresmais ne uous esmayez de chose que len
uous dye Car bien sachiez que ie ne souffreroye
en nulle maniere que len uous feist honte de
uostre corps/ aincoiz uous garentiroye/ se ie
cuidoye quilz uous uoulsissent/ mal faire
Et le cheualier la remercya humblement Car
messire yuain auec ce quil auoit este fort naure des quinze cheualiers qui lauoient rencentre/ et fort blece encore auoit il autre chose qui
plus le greuoit Cestoit la puanteur de la prison ou il estoit/ et aussi pour ce quil estoit tant
hay de toutes les gens de ce pays la a loccasion de lescu mauduit le geyant quil auoit despendu quil auoit moult grant paour quilz
ne le liurassent entre les mains dudit geyant
pour le faire hydeusement mourir Combien
que messire yuain ne demandoit autre chose
fors dauoir trouue le dit geyant seul a seul en
armes pour le combatre mais il craingnoit
qu il ne lui fust liure tout desarme/ et sans glaiue. Mais nonobstant pour le reconfort que la
dame lui donna fut ung peu plus a son aise
Et reprint couraige combien quil lui ennuyoit
tresfort de estre dedens celle prison si obscure
Si laisse maintenant le compte a parler de lui
et retourne a boort le cousin monseigneur Lancelot du lac que la damoiselle de galuoye ameine auec elle.
