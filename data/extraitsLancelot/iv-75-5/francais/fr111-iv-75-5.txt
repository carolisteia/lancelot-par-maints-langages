Or me dictes fait il si uous cognoissez ung ienne cheualier de la table ronde
qui a nom hector des mares. si maist dieu fait lancelot ie
le cognoys bien. Et que uous en semble fait il uaudra il ia riens
Certes fait il ie ne scay ou monde cheualier de son aage que ie doutasse tant sil nous failloit aler iucqua outrance. car il est
preux et uiste. et pourroit souffrir grant trauail comme ie cuide
Et sauez uous fait il quil est. Si maist dieu fait il nennil ie
ne le cognoys que de ueue. mais ie uous dy bien quil est bon
cheualier et preux. et plus prise ie sa cheualierie que celle de messire gauuain. Si maist dieu fait loste. par nature doit il estre
bon cheualier. car son pere fut ung des meilleurs cheualiers du monde. ce fu le roy ban de benoic qui lengendra Lors se merueille lancelot. et dist bel hoste uous auez mespris car par
auanture len uous a fait entendre menconge Certes sire
ie scar urayement que le roy ban de benoic engendra cest hector que uous me dictes. et si uous diray comment. Or dictes fait
lancelot. car uous me faictes tout merueiller. Il aduint fait
le chl̃t quant le roy uterpandragon fu mort et len ueult
couronner le roy artus qui estoit encor ienne enfant que les
barons qui tenoient de uterpandragon furent mandez de
artus pour receuoir leurs fiefs de luy et pour luy faire hommage. tant que li roy ban et le roy boort de gaunes son frere furent mandez a la feste et ieurent une nuyt en ce chastel ou uous ueistes arsoir entrer A celuy temps en estoit sire le duc des mares qui auoit
une fille la plus belle qui fust en ce pays et quant
le roy ban la uit si la conuoita tant par sa beaute quil la
fist emmener demblee et ieut o lie et engendra celuy hector
dont ie uous compte Et quant le ch̃lr a qui uous uous alez combatre luy eut donne armes pour aler a la court du roy artus
il luy deffendy bien quil ne se fist pas cognoistrea uous si sa
prouesce ne luy acomtoit. Et il dist que non feroit il. si me
merueil sil est si preux comme uous dictes qu il ne sest pieca acomte de uous Car uous nauez nulle honte en ce dont il est uostre frere. Si maist dieu fait lancelot honte nen ay ie pas. ains en
suys lie et ioyeux dont il est mon frere. et dieu soit loue dont
uous le mauez dit. Car ie ne seray iamais aise deuant que ien sache
la uerite. et ia si tost ne le uerery quil luy conuiendra rendre raison pour quoy il sest tant cele uers moy. Tant ont parle qu ilz
unidrent pres du chastel. et louste dist a lancelot. Sire actendez moy cy tant que ie reuiegne a uous et ie ne demourray mie
Et lancelot sarreste et cil sen ua grant aleure iucquau chastel et
regarde le cheualier qui est a lentre qui est frere a la mere de hector
et le cheualier qui uenoit grant erre le salue. et il luy rent son salut qui bien le cognoissoit. car il est son cousin germain. beau
cousin fait loste. il uous conuient que uous preignez bon conseil de
uous mesmes. et que uous ne soyez pas foul. car cy uient le meilleur
cheualier du monde pour combatre a uous. et pour passer le pont a force
et il est de plus grant prouesce que uous nestes. ne ne le pourrez pas
legierement souffrir Et par ce uiens ir ca afin que uous facez a luy
la plus honnourable paix que uous pourrez. Qui est il fait le cheualier.
qui garde le pont cest messire lancelot du lac. Certes fait il
contre luy ne me combatray ie ia si dieu plaist. car ie ny auroye
pas honneur non plus que les autres qui se sont contre luy combatuz. et toutefoiz si ie le deuoye ores conqueirr si ne my combatray
mie. ains le lerray pour amour de hector mon nepueu qui est
son frere. Mais dictes moy quelz armes porte il. et il luy deuise et il cognoist maintenant que cest cil que il abaty arsoir
en leaue. Ha beau cousin quest ce que uous dictis cuidez uous
que ce soit lancelot qui porte les blanches armes. Ouil
fait il ie le scay de uray. Certes dist il ce ne fu onc lancelot
cil qui fu filz au roy ban que len tient a si bon cheualier. car il fu
arsoir icy tout tart et si ioustay a luy et labaty en ce fosse
et se cestoit le cheualier dont il est si grant renommee ie scay bien qu il
ne fust ia cheu pour moy. Mais cest aucun ribaut failly
de cuer qui ua en guise de bon cheualier. et se fait apeller par le
nom du preudomme si qu il est honnoure par tout la ou il est
cogneu. Quant loste ouy ceste parole si est si esbahy quil ne
sceit que dire. et lautre luy demande qu elle cheueleure a il par
foy fait il. il na nulz cheueux car il a este tondu de nouuel.
donc fait il scay ie bien que ce nest pas lancelot. car il a le plus
beau chief soret et crespe que uous ueissez onc. Et lessez fait il uenir seurement cil qui se fait apeller lancelot. car si ie ne luy fays
uuider la sele. ie ni uueil iamais porter armes Comment ilz
fierent l un l autre si fort qu ilz font uoler les glayues en pieces
Lors reuient louste a lancelot et luy dist. Sire
il uous conuient iouster car autrement ne passerez uous pas. Ie ne quier fait il autre chose. Lors
esloigne le glayue et mect son escu deuant son
pis. et laisse courre le cheual au cheualier du pont
et ilz sentrefierent si fort quilz font uoler les glayues en pieces
et sentrehurtent des corps et des escu si fort quil ni a celuy
qui ne soit tout estourdy. mais tant se tiennent que lun ne lautre nest cheu. et lancelot mect la main a lespee et luy ueult
courre sus. quant il luy deist Beau sire actendez. encor ioustera chascun dune lance ou de deux tant que lun chee. Et il dit que
ce ueult il bien. Lors luy baille le cheualier une lance et il la
prent. et laissent courre lun a lautre si sentrefierent grans
coups a laleure des cheuaux si fort que les escuz percent et
faulsent. et le cheualier du pont brise son glayue pres le poing. et
lancelot le fiert si roidement et lataint si bas quil porte luy
et le cheual on fousse ou lieu mesmes ou il auoit abatu lancelot et sil neust eu aide il fust noye a ce quil auoit plante
et lancelot actend bellement. tant quil soit traict de leaue
et du fousse et luy demande sil en ueult plus faire. haa sine pour dieu mercy. certes ie ne cuidoye pas que ce fust uous et uez
cy mespee ie me rens a uous et me menez du tout en uostre mercy
et lancelot la prent et le fait moncter derriere luy et sen est
entre ou chastel car il ueult sauoir sil puet la uerite de luy
et de hector. Et quant il uint au maistre palays si descent le
cheualier et dist a la damoisile de leans Belle seur ie uous ameine
messire lancelot le meilleur cheualier du monde qui est frere de hector uostre filz or luy faictes telle chiere que uous deuez Et elle le fait descendre et desarmer. et quant elle se uit descouuert
si luy sembla quelle ueist le roy ban de benoic. car il sembloit
tresfort son pere. Et quant elle uoit celui qu elle a tant desire
a uoir si luy baise la bouche et les yeulx et pleure de ioye et
de pitie et lemmaine en son palays. et luy dist tout en plourant
Certes sire ie ne me merueille pas se uous estes bon cheualier et preu
car uous estes filz au meilleur cheualier que ie cogneusse oncquez ce fut
le roy ban de benoic . Lors sassiet sur lerbe uert dont la sale
fu ionchee si parlent ensemble et elle le prie pour dieu quil
luy die nouuielles de hector. Len ma fait entendre fait il que il
est mon frere et sil est uoir oncquez neu si grant ioye comme iay
de ceste chose. Si maist dieu fait elle il est uostre frere. car le
roy ban de benoic lengendra si luy compte comment et luy.
dit tout cc que son hoste luy auoit dit. Et il sceit tout de uoir
quil est uerite : Et encor sire uous monsterray ie tel chose que uous
cognoistrez bien. Lors uait en sa chambre et defferme ung
sien escrin et en trait ung anel dor a ung saphir ou il auoit
deux serpenteaux entaillez et dist a lancelot. Sire uoyez uous
que ie tien. Dame fait il ouil. Si maist dieu fait elle le roy
ban le me donna quant il se party de ce pays. et me dist que
uostre mere luy auoit donne et quelle en auoit ung de tel facon
et ie scay bien quil me dist uoir. et il na pas gueres guere cheuauchoye parmy gaule pour parler a ung mien oncle qui
est escuier au roy claudas si me mena mon chemin au monstier royal ou uostre pere gist. si trouuay ilec uostre mere la meilleur
dame qui soit ou siecle et la plus sainte si me feis cognoistre
a lie et luy dis que iestoye de ce pays. et elle me demanda molt
de uous. et ie li oy deis ce que ien auoye ouy dire. sans ce que ie ueus
eusse ueu. et luy deis que uous estes le meilleur cheualier du monde.
Iauoye cest anel en mon doy. se le uit. et me demanda et
enquist qui le mauoit donne et ie luy uoulu celer mais
elle dist quelle sauoit bien dont ie lauoye eu. et lors me
monstra le sien de son doy qui est de telle facon. et par ce
cogneu ie bien que uostre pere mauoit dit uerite De ceste choss est lancelot plus lie et ioyeux que quil y eust donne la meilleur
cite que le roy ayt. Celle nuyt furent ceulx de leans trop
liez. et firent moult grant ioye de lauanture a lancelot. et
moult estoit la dame en grant esmoy de demander comment
hector son filz le faisoit. Car il auoit passe deux ans que
elle ne lauoit ueu. Et lancelot dit quil na pas deux
moys quil la ueu sain et haitie. Apres uespres firent les
tables mectre et mangerent a ioye et a liesce. Quant
il fu myt si firent ung lit a lancelot si bel et si riche
comme a tel homme aduenoit si le coucherent et il sendormy maintenant et ne sesueilla iucqau matin quil
fu iour. Lors se uesty et appareilla lancelot et ouy messe
en une chapelle de leans. Et quant il uint [...]
si trouua les tables mises. car ilz uouloient qu il mangeast
ains quil se partist. et il sassient erraument et quant ilz
eureut mange tout a loisir si se dreca lancelot et demanda
ses armes. haa sire pour dieu dist il demourez encore seulement ce iour. Et il dit quil ne puet. car il a trop a faire
et quant il est arme et monte a cheual si se part de leans
et la dame cheuauche apres luy et le prie pour dieu qu il se
preigne garde de hector son frere. et il dit que si dieu luy donnoit trouuer. quil ne se partiroit mais en piece dauec luy
sil pouoit. Es quant ilz leurent grant piece conuoye si les fait
arrester ce dit quilz nyroient plus auec luy. et les commande tous a dieu. Et quant la dame uoi̾t quil sen uait si luy
dist. tout en plourant. Beau sire pour dieu et pour lame de
uostre pere pensez de hector mon filz uostre frere. Adonc sen ua la dame moult doulente de lancelot qui plus ne seiourne
o luy et il cheuauche tout seul. Si est doulent pour lionel dont il ne sceit nouueles et lie de hector qu il cuide tantost trouuer. et le chault fu leue grant et merueilleux
se luy enuye moult a cheuaucher. Et il oste son heaume
qui moult le greuoit si luy est aduis et le baille a ung
escuier quil eut trouue ou chemin. Si erre en tel maniere iucqua nonne. si entre leans en une fourest uielle et ancienne et uoit a lentre une chapelle ou il y auoit ung hermite moult preudomme et tout entour la chapelle auoit
ung cimetiere et a lentree une croix et ung grant perron de marbre Il regarde sur le perron lectres uermeilles
qui disoient. O tu cheualier errant qui uient ceste part pourͬ
trouuer auantures nentre pas en ceste fourest se tu ne ueil
mourir. car tu nen pourroyes eschaper sans mort ou sans
honte. Lescuier list les lectres et dist a lancelot. Sire entendes uous que ces lectres ueulent dire. Ouil fait il. Donc
scay ie bien fait il que uous nirez en auant. car ce brief le defend. Et ou yras tu fait lancelot car ie y ueulx aler. Or
ua seurement fait lancelot car il le me conuient faire. et
ie te suiuray. Haa sire pour dieu fait le uarlet ny uenez
pas. car certes ce seroit trop grant folie. ne uoyez uous pas que
ces lertecs dient .pour ces lectres fait lancelot ne plus
ne moins car ie ne lesseroy en nulle maniere que ie ny aille
Comment lermite ouury luys de sa chapelle.
Lors regarde sur destre et uoit lermite qui auoit
ouuert luys de la chapelle. Il uait celle part et le salue
et le preudomme luy rend son salut. et luy demande quil
est. et il dit quil est ung cheualier errant. et que querez uous
fait il. et il dit quil quiert ung sien cousin qui a nom
lionel. Et comment auez uous nom fait lermite. Sire len
mapelle fait il lancelot du lac. Certes fait il de uous
ay ie autrefoiz ouy parler car uous estes le meilleur cheualier
du monde au tesmonig de maintes gens. et ce seroit grant
dommage se uous uous mectiez en tel lieu dont uous ne puissez
yssir car trop de gens se y perdent Et pour ce uous loue
ie que uous retourniez tout le chemin que uous estes uenu.
car ie ne uoudroye pas que uous uous meissez en nulle maniere en la uoye de ceste fourest. Car puis deux ans en
ca y sont bien aller deux cons cheualiers qui tous me creancerent
que si dieu leur donnoit eschaper de mort quilz uiendroient
me raconter quilz auroient trouue. mais oncquez puis nul ne
en reuuint et pour ce scay ie bien quilz sont tous mors. Et ce
uous dy ie beau sire. car uous estes orendroit comme piler de cheualierie
si uous pry que ny aille. Car ie scay bien que si uous y entrez.
que ia nen ystrez Or me dictes fait lancelot la uerite de ces
lectres sauez uous qui les fist. Certes fait il nennil. Et y
ont elles longuement este. Ouil fait le preudomme plus de
six ans. Or comant a dieu fait lancelot. cir ia pour
chose que iay ouye ne y laisseray a aler. Car trop seroit
grant couardisee se ie y laissoye a aler. iucqua ce que ie sache
le pourquoy. Or uous diray fait lermite que uous ferez. puis
quil est ainsi que uous ne retourneriez mie demourez meshuy ceans par ce quil est pres de nuyt. cest le meilleur que
ie y uoye. Car se uous uous mectez en celle fourest qui est grant
et espesse il uous anuytera par auanture auant que uous soyez
alle deux lieues. si uous fauldra gesir soubz ung arbre a la
terre et naurez que manger ne uous ne uostre cheual. mais
ceans gerre uous bien aise. et aurez assez. a boyre et manger
uous et uostre cheual. et sera le uarlet a repos dont il nauroit
maishuy point. Puis quil uous plaist fait lanclot que ie
demeure ie demonray. mais il est ung pou trop tost.
Lors descent et luy tient lestrier. et ie uous creance fait
il le iurement que ie uous feray demain compaignie a
passer la fourest. Et il remaint car il uit bien qu il ne pouoit mieumx faire . Celle nuyt fu lancelot seruy et honnoure de
quantque lermite puet. Car il enuoya son clere en ung chastel
pas dilec pour achapte du poisson. car cestoit au uendredi si.
mengerent a plante. Apres manger demanda lancelot au preudomme comme la fourest auoit nom. Sire fait il les gens de cest
pays lapellent la fourest perdue. car il nest nul qui de lestre
de leans puisse riens sauoir. ains est perdu quannt qu il y entre que
on nen sceit plus ne uent ne uoye. Certes fait lancelot cest
merueille car nul nen reuient. Il mest aduis que cest la uoye sans
retour et ia dieu ne maist si ie laisse pour riens que ie ny aille
et que ie ne sache ou ilz demeurent tous. Or uous en aide dieu fait
le preudome. Car si maist dieu oncquez mais nul ny ala dont
ie eusse si grant paour comme iay de uous. Celle nuyt fu lancelot plus aise que le preudomme puet. Et au matin quant il fu leue luy chanta la messe du saint esperit. puis sarma et quant
il fu monte si commanda le preudomme a dieu. Et quant il sen
ueult aler si prie a nostre Sͬ qu il le ramaint a sauuete Et il se
mect en la fourest et lescuier auec luy. Et lancelot luy demande a qui il est. et il dit quil est au roy pelles de la terre foraine qui lenuoye au duc doc en message. Ainsi cheuauchent
iucqua prime parmy lombre dun boys. tant quilz encontrent
une damoisele qui portoit ung brochet entre ses braz. et lancelot auoit oste son heaume pour le chault qui estoit leue. si
auoit son uiaire descouuert. Il salue la damoisele. et quant
elle laprouche elle ne dit mot ains le regarde. car moult luy
sembloit beau tant quelle en deuint toute esbahie. si sarreste
pour mieulx le uoir. Et il se merueille pour quoy elle regarde
ainsi luy dist damoisele que uous en semble. Certes sire il me
semble que cest grant dommage quant si beau corps domme uait a
sa mort et a sa honte si mest aduis que moult en fait dieu a blasmer dont il uous a conduyt. car en plus perilleux lieu ne pourriez
uous pas aller. Or ne uous esmaiez damoisele. tout le mal que uous
pensez ne uous auiendea pas si dieu plaist. Dien loctroye fait
elle. car si maist dieu ie le uoudroye bien Comment les compaiSi sempart atant lun de lautree. et quant ilz sont ung pou esloignez si dist
le uarlet a lancelot pour dieu creez conseil et ayez pitie de uous
mesmes et retournez. Nauez uous pas ouy de ceste damoisele qui
oncques mais ne uous uit qui est corroucee de uous et dit que uous alez. a uostre
mort. Malement en pesent ores a ceulx qui uous cognoissent quant
il en poise a ceulx qui oncques mais ne uous uirent. Pour dieu retournez tant que uous en auez le loisir. et ie pour amour de uouss retourneray pour uous faire compaignie iuqua ce que uous soyez hors de la forest. et il dit quil nen fera riens mais se taise. et dit qu'il nen
parlera plus. Si sont alez tant quilz sont uenuz en une molt
belle praerie deuant une tour ou il y auoit .xx paueillons tenduz les plus beaux et les plus riches que lancelot eust oncquez ueu
a son esciant. Es paueillons y auoit troys puis lun contre lautre aussi comme a la ronde. Et ou milleu auoit une chaere dyuor
recouerte dung uermeil samit. et dessus le samit auoit une
couronne dor grant et pesant. et tout entour les pins y auoit
dames et cheualiers.dont les ungs cheualiers estoient armez et les autres desarmez. et caroloient telz y auoit les heaumes lacez.
aussi y en auoit qui caroloient en cotes et en manteaux et
tenoient damoiseles par les mains dont il y auoit assez. Et
quant lancelot uint celle part et il uit les caroles dont les
pins estoient auironnez si se merueille moult et dist au uarlet
moult a cy belle compaignie et enuoise gent. Ilz ne monstroit
pas que len ne puisse bien aller en ceste fourest seurement. et ie
uoys sauoir de quoy ilz font si grant feste. Lors se fiert es paueillons et si tost quil a le premier encontre si luy mue le sens et
luy change le talent. Car deuant nauoit il talent fors de cheualierie
et dassault et de meslees. Or est son uouloir a ce mene quil na
talent fors que de caroler. si oublie sa dame et ses compaignons
et soy mesmes en tel maniere quil ne luy en souuient. ains descent
de son cheual et le baille a garder au uarlet. si gecte sa lance et
son escu a terre et sen ua a la carole tout arme le heaume lace
et se prent a la premiere damoisele quil encontre. et lors commence a chanter et a ferir du pie comme les autres si ioue et se
esiouist assez plus quil nauoit oncquez mais fait. et tant que le
uarlet mesmes qui le regarda le tient pour soul. et chantoient
une chanson qui estoit faicte de la royne genieure. et ilz chantoient en telle maniere qui le uarlet nentendoit pas bien
quilz disoient. et toutefoiz tant en sauoit que le sens de la parole estoit tel. urayement auons nous la plus belle royne des autres
Quant le uarlet a grant piece actendu si luy poise moult
de ce quil demeure tant. car il pert sa iournee si luy est
adius. et il uient a lancelot et le prent par le pan du haubert
et luy dist. sire uenez uous en car uous demourez trop et il respont
tout yre de ce quil la araisonne fuy de cy laisse moy car ie ne
me partiray de cy pour toy ne pour autre. Et quant il ouy quil
ne se mouuera il luy est aduis quil est corrouce dont il a trop
apelle si se trait arriere et actend encor ung pou pour sauoir sil se mouuera. et il nen fait nul semblant. et le uarlet demeure iucqua nonne. Et quant il uoit que le souleil est ia tourne si se tient pour foul de ce quil a tant actendu. Lores reuient a luy et le rapelle une autre foiz et lun dit qu il sen uiegne
Et cil a qui il ne souuient fors de iouer et de caroler urayement fait il bon maintenir amours et cestoit la chanson
qu ilz disoient. Lors saparceu le uarlet a la parole qu il estoit
deceu et engigne et commence a faire le plus grant deul du
monde et maudit leure dont ilz uindrent celle part. car le
meilleur cheualier des bons y est pris par sa folie et par enchantement. si en pleure et fait grant deul. Et quant il uoit qu il
nen pourra plus faire si entre en son chomin et sen ua grant
aleure. et laisse lancelot a la quarole. Mais atant laisse
le comte a parler de lun et de lautre. et retourne a parler
de messire yuain dont il sest grant piece teu.
Cy fine le comte. Et parle de messyre yuain
Or dit le comte que quant messire yuain eut seiourne xv. iours en lermitage si fu sain et guery de
ses playes. Lors se part de leans lie et ioyeux et
commande les freres a dieu et erra toute iour sans
auanture trouuer qui face a raconter. Et landemain par tout la ou il uenoit si demandoit nouuelles de lancelot ne oncquez ne trouua en toute la sepmaine qui nouueles luy
en dist. Si erra en telle maniere .ix. iours. et tant quil uint
ung lundi matin quil encontra ung nain qui cheuauchoit un
roucin trotier et aloit moult grant deul faisant. Et messire
yuain luy demande sil sceit nouuelles dung cheualier quil quiert et
le nain sarreste et luy demande qui est le cheualier. et il dit que cest messire lancelot du lac. Certes fait le nain de lancelot uous diroye
ie bien nouueles se uous faisiez tant pour moy que uous me fassez rendre ung brochet qui la damoisile ma tollu a force. Et il dit que sil
luy monstre la damoiselle et qu elle luy rendra le brochet quil en soit
asseur. Et il luy creance que telz nouuelles luy dira dont il deura
bien estre creu. Or me mainne donc fait messire yuain la ou la damoisele est dont tu te plains. et ie te creance leaument que ie feray mon pouoir de toy rensonner et il dit quil nen demande plus
si sen toume tout le chemin quil estoit uenu grant erre. et messire
yuain le suyt. Tant ont ale quilz uindrent a laualer dung tertre. et lors uoyent ung cheualier tout arme. et une damoisele auec luy. Sire fait le nayn ueez la damoisele qui
emporta mon brochet quelle me tolly par sa seurte du cheualier.
qui est auec luy. Ores luy a donc fait messire yuain oste des
mains malgre lie. et se le cheualier en parle a moy nen chault. et
ne te doute de riens. car se le cheualier se ueult prendre a toy ie te garantiray. Et le nain en est tout lie si uient a la damoisele et
luy oste le brochet des mains si felonnessement qua pou qu il ne la
abatue ius du cheual. Et quant elle uoit quil lemporte si uait
apres pour luy tollir. Et messire yuain luy a dit. damoisele ne
le touchez car il est en mon conduit. et luy laissez le brochet. car
il est sien. si le doit mieulx auoir que uous. car uous nauez nul droit
en sa chose oultre son gre. Et lors sault auant le cheualier qui conduisoit la damoisdle et uait au nain tollir le brochet. et messire
yuain luy dist. tirez uous arriere sire uassal. car ie ne soufferoye
pas que uous meissez main en luy. Par saincte croix mal le deistes
et uous gardez de moy. car uous estes uenu a la bataille. et il respont
que de ce ne luy chault. Lors sesloignent lun de lautre et mectent leurs escuz contre leur pis. et laissent courre les cheuaux fors et isnelz et sentrefierent des lances si fort
quilz en font uoler les esclaz. si sentrehurtent des corps et des
escuz si quil ny a celuy qui nait trouble le ceruel en la teste. et
sentrabatent a terre par dessus les croupes des cheuaux si estourdiz quilz ne scauent ou ilz sont. Ilz saillent sur piez au.
plus tost quilz peuent et tirent les espees trenchans si sentrefierent grans coups sur les escuz et sur les heaumes et sentreblecent tant quilz peuent et font saillir le sang cler o leurs
espees. si dure tant le premier assault quil ny a celuy qui ne
soit las et trauaille. Et messire yuain est tel atourne qu il ne
cuide pas eschaper uif. car il a sept playes dont la moindre
est trop perilleuse. et il treuue celuy a qui il se combat si fort
et si seur que il ne cuidoit pas quen telz sept cheualiers eust autant
de prouesce et de force comme il y a en luy. Et bien cognoist qu il
est en peril de mort et en auanture destre mene a oultrance
sil ne fait quil y ayt paix entr eulx. et ilz estoient tous deux
retraiz pour reprandre leurs alaines. car a merueilles auoit
dure leur premier assault. si regarde le cheualier sespee qui estoit
toute rouge du sang de messire yuain et lessuyoit du pan de
son haubert De celle mesmes matiere dessus dicte.
Et messire yuain laraisonne premierement et luy dist. sire
cheualier tant nous sommes combatuz uous et moy quil ny a celuy
qui ne soit bien essaye lun contre lautre. Et uous scauez bien que
de ceste parole est le droit mien. et le tort uostre. et par ce me semble
il que deussez laisser ceste bataille auant que pis uous en aduenist
Car daller contre droit ne uous en puet uenir que mal. Et il dit
qu il ne lerra la bataille tant comme il puisse tenir sespee. Certes dist messire yuain dont sommes nous au recommancer car mon
droit deffendray iucqua la mort. mais auant que nous en facons
plus uous pry ie par courtoisie que uous me diez uostre nom. et puis face chascun son deuoir de auoir lonneur. Certes fait le cheualier uous
me semblez si preudomme que ie ne uous celeroye mie ce que uous
me demandez Iay nom boort lessille et suys cousin de messire
lancelot du lac Et quant messire yuain lentend si a trop grant ioye. Lors gecte sespee a terre. et oste son
escu de son coul et dist a boort. Sire. ie uous. quicte ceste bataille
puis que uous estes cousin de messire lancelot du lac et ie me tiens
pour oultre. si uous pry que me pardonnez ce que ie me suys a uous
combatu. Sire fait boort qui estes uous qui me faictes tel honneur
en ce ou ie nay droit car uous uous tenez pour oultre et si ne lestes
pas. Et quant il dit ce si se nomme. Et quant boort entend que
cest messire ynain si luy ueult rendre sespee mais il ne la
ueult prendre en nulle maniere car moult estoit courtoiz
et dit qui cest honneur ne luy auiendra ia. carr ce nest pas raison
Lors deslacent leurs heaumes et se sont moult grant ioye comme ceulx qui moult sentraymoient
si sasseoient sur lerbe uert. et regarde les playes lun de lautre
et demande messire yuain nouuelles de lancelot. et il luy conte ce qu il en sceit. et dit quil le laissa moult fort malade et
luy compte comment il fu enuenyme. Certes fait messire yuain nous cuidons a court quil soit mort. car la royne le nous
auoit dit. et pour en sauoir la uerite. et pour en sauoir la uerite sommes nous meuz de la court .x. cheualiers de la table ronde et
auons iure sur sains que iamais ne retournerons a court deuant que nous en sachons urayes nouueles. Certes fait boort
il nest pas mort. ains est tout uif sain et haitie comme ie croy
