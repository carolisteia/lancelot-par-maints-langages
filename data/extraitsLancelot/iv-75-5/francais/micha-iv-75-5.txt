Or me dites, fet il, se vos quenoissiez I. josne
chevalier qui est compaingnon de la Table Reonde et
a non Hestor des Mares. — Si m’aist Diex, fait Lanceloz, je le conois bien. — Et que vos en samble? fait cil.
Voldra il ja riens ? — Par Sainte Croiz, fait Lanceloz.
je ne sai el monde chevalier de son aage que je doutasse tant com je feroie lui, s’il nos couvenoit aler
dusqu’a outrance, car il est preuz et vistes et maniers
et porroit soffrir merveille de l travail, si com je cuit.
— Et savez vos, fait il, qui il est? — Si m’aïst Diex,
fait il, nenil, je nel connois se de veue non, mais tant
vos di je bien qu’il est bons chevaliers et preuz et plus
pris sa chevalerie que la mon signor Gauvain. — Si
m’aïst Diex, fait li ostes, par nature doit il estre bons
chevaliers, car ses peres fu I. des bons chevaliers
dou monde, ce fu li rois Ban de Benoye qui l’engendra. » Lors se mervilla Lanceloz plus que devant et dist :
« Biax ostes, vos avez mespris, par avanture l’an vos
a fait mançonge entandant. — En non Deu, fait il, je
sai vraiement que li rois Ban de Benoye qui vos
engendra engendra celui Hestor que vos me dites, et
si vos dirai comment. — Or me dites, fait Lanceloz,
quar vos me faites tout mervillier, — Il avint, fait li
chevaliers, n’a mie lonc tans, quant li rois Uterpandragon fu morz et l’an vost couronner le roi Artu
qui lors ert jovenes enfés, que li baron qui de Uterpandragon tenoient refurent mandé devant le roi Artu et
por recevoir lor fiez de lui et por faire lui homage, et
tant que li rois Bans entre lui et le roi Boort de Gaunes
son frere furent venu a la feste et jurent une nuit en
ce chastel ou vos volsistes ersoir entrer. A celui
tans en estoit sires li dus des Mares qui avoit une
fille la plus bele que l’an seust en tout cest païs. Et
quant li rois Bans la vit, si la convoita tant por sa
grant biauté que il l’an fist mener en emblé et jut a
li et engendra celui Hestor dont je vos cont. Et
quant li chevaliers a cui vos alez combatre li ot donné
armes por aler a la cort le roi Artu, li desfendi il bien
qu’il ne se feist connoistre a vos, se sa prouesce ne li
acontoit i et il dist loiaument que no feroit il. Si me
merveil quant il est si preuz com vos dites, qu’il ne
s’est pieça acointiez a vos, car en ce qu’il est vostre
frere n’avez vos nule honte. — Si m’aïst Diex, fait
Lanceloz, honte n’en ai je mie, ainz an sui liez et
joianz, quant il est mes freres; et Diex en soit aourez
quant vos le m’avez dit, car jamais ne serai aise devant
que j’en sache la verité; et ja si tost ne le tandrai
qu’il li couvendra rendre raison por quoi il s’est tant
celez envers moi. » Tant ont alé parlant qu’il vindrent pres dou
chastel et li ostes dist a Lancelot : « Sire, atandez moi
I. poi ici tant que je reviengne a vos et je vos di
que je ne demorrai mie. » Et Lanceloz s’areste et cil
s’en vait grant aleure dusqu’au chastel et troeve le
chevalier qui gardoit l’antree, qui ert frere la mere
Hestor. Et li chevaliers qui venoit grant oirre le salue
et cil li rent son salu qui bien le connoissoit, car il ert
ses cousins germains. « Biaux cousins, fait li ostes,
il couvient que vos preingniez bon conseil de vos meesmes et que vos ne soiez mie fel ne estouz, car ici vient
li mieldres chevaliers del monde por soi combatre a
vos et por passer le pont a force; et il est de si grant
prouesce que vos nel porriez mie legierement soffrir, et
por ce ving je ça por dire vos que vos i feissiez a lui
la plus honorable pais que vos porriez. — Qui est il fait li chevaliers qui garde le pont. — C’est mes sires
Lanceloz del Lac. — Enon Dieu, fait il, encontre lut
ne me combatrai je ja, se Diex plaist, car je n’i avroie
ja honor ne plus qui li autre qui encontre lui se sont
combatu. Et meesmement se bien le cuidoie conquerre,
ne m’i combatroie je mie, si le devroie je leissier por
amor de Hestor mon neveu cui freres il est. Mais itant
me dites quex armes il porte.» Et il li devise
et il connoist maintenant que ce est li chevaliers qu’il
abati ersoir en l’eve. « Ha, biax cousins, que est ce que
vos me dites ? Cuidiez vos donc que ce soit Lanceloz
qui porte les blanches armes ? — Oil, fait il, je le sai
vraiement. — En non Deu, non est, ce ne fu onques
Lanceloz, cil qui fu filz le roi Ban que l’an tient a si
bon chevalier, car il vint ci ersoir tout tart et
jostai a lui si que je l’abati en ce fossé; et se il fust
li chevalier de cui la renomee est si grant par toutes
terres, je sai bien qu’il ne fust ja par moi chaüz. Mais
il est aucun ribauz, aucun failliz de cuer qui vait en
guise del bon chevalier et se fait apeler par le non del
prodome, si qu’il est honourez par tout ou il est
conneuz. » Quant li ostes ot ceste parole, si est si
esbahiz qu’il ne set que dire; et li autres li demande
quel cheveleure il a. — Par foi, fait il, il n’a nul
chevel, car il a esté tousez de nouvel. — En non Deu,
fait cil del pont, dont sai je bien que ce n’est mie
Lanceloz, car il a le plus bel chief soret et crespe
que nus hons veist onques. Et laissiez le, fait il, venir.
seurement celui qui Lancelot se fait apeler, car se je
ne li fas sa sele widier, je ne quier jamais porter
armes. » Lors revient li ostes a Lancelot et dist: « Sire,
a joster vos couvient, car autrement n’i passerez vos
mie. — Ne je ne quier », faît il. Et il aloingne le glaive
et met l’escu devant le piz et lait le cheval corre au
chevalier del pont et cil a lui; si s’antrefierent si
durement qu’il font les glaives voler em pieces; il
s’entrehurtent des cors et des escuz si durement qu’il
n’i a celui qui toz ne soit estonnez. Mais si i bien st
tiennent que li uns ne li autres n’est chan̂z et Lanceloz
met la main a l’espee et li voloit corre sus, quant il
li dist : « Biax sire, atandez vos, encor jostera chascuns d’unne lance ou de Il. tant que li uns chiee. »
Et il dist que ce velt il bien. Et lors li baille li chevaliers une lance et il la prant et il laissent corre li uns
a l’autre et s’antrefierent es granz aleures des chevax
si durement que li escu percent et fandent. Et li chevaliers del pont brise sa lance emprés le poing et
Lanceloz le fiert si durement a ce qu’il l’ataint bas
qu’il porte lui et le cheval el fossé en cel leu meismes
ou il avoit Lancelot abatu ; et s’îl n’eust aide, noiez
i fust a ce qu’il i ot planté de eve. Et Lanceloz atant
tout belement tant que l’an ait celui traist del fossé
et li demande s’îl en voldra plus fere, et il dist:
« Ha, sire, por Deu merci, certes je ne cuidoie pas
que ce fussiez vos et veez ci m’espee, car je me rant
a vos et me met del tout en vostre menaie. » Et Lanceloz le prant et le fait monter derrier lui et s’en est
entrez el chastel, car il voldra savoir, s’il puet estre,
la verité de lui et d’Estor. Quant il vint au mestre palais, si descent li
chevaliers et dist a la dame de laienz : « Bele sulcler,
je vos amaing mon signor Lancelot, le mieldre chevalier
del monde qui est frere Hestor vostre fil. Or li faites
tel joie com vos devez. » Ele le fait descendre et desarmer; et quant ele le vit a descouvert, si li sambla
qu’ele veist le roi Ban de Benoyc, car il n’a home el
monde, s’il eust veu le roi Ban et puis Lancelot, qu’il
ne deist qu’il fust ses filz. Et quant ele voit celut
qu’ele ot tant desirré, si li baise la bouche et les ieuz
et plore de joie et de pitié et l’enmoinne en son maistre
palais et li dist tout em plourant: « Certes, sire, ne!
me merveil je mie se vos estes bons chevaliers et preuz.
car vos estes filz au millor chevalier que je onques
veisse de son aage, ce fu li rois Bans de Benoïc.»
Lors s’asiet sus l’erbe vert dont la sale estoit jonchie :
si parolent ensemble et il li prient por Deu qu’ele li
die verité de lui et d’Estor, « car l’an m’a fait antandant, fait il, qu’il est mes freres et s’il est voirs, je
n’oi onques si grant joie com je avroie de ceste chose.
— Si m’aïst Diex, fait ele, il est vostre freres, car li
rois Ban de Benoyc l’engendra. » Et lors li conte
conment et li dist tout ce que ses ostes li avoit dit et
en tele maniere, tant qu’il set vraiement que ce est
voirs. « Et encor, sire, fait ele, vos en mousterrai je tel
chose que vos connoistroiz bien. » Lors vait en sa chambre et desferme J. suen
escrin et en trest fors I. sien annel d’or a J. safir
ou il avoit entaillié II. serpentiax ; si vient a Lancelot
et li dist : « Sire, veez vos que je tieng? — Dame, oül.
fait il. — Si m’arst Diex, fait ele, li rois Bans le me
donna, quant il parti de cest païs et me dist que la
roine vostre mere li donna et que ele en avoit I. de tel
façon. Et je sai bien qu’il me dist voir, car il n’a mie
granment que je chevauchai par mi Gaule por parler a
I. mien oncle qui est conseillier le roi Claudas et tant
que mes chemins me mena au Roial Moustier ou vostre
peres gist. S.
i demourai l. nuit et trouvai illuec
vostre mere, la millor dame qui soit el siecle et la
plus sainte, si me fis connoistre a li et qui je estoie et
de quel païs; et ele me demanda molt de vos et je
l’an dis ce que je avoie oi dire sanz i ce que je ne
vos avoie onques veu et li dis que vos estiez li mieudres
chevaliers del monde. Je avoie cest anel an mon doi,
si le vit par aventure; ele me demanda qui le m’avoit
donné et je li voil celer; quant ele? le me dist qu’ele
savoit bien de qui je l’avoie eu, si me monstra maintenant le suen de son doi qui ert de cele façon
meismes : et par ce connois je bien que vostre peres
m’avoit dit verité. » De ceste chose fu Lanceloz moult liez et moult
joianz plus que qui li donnast la millor cité que li rois
avoit. Cele nuit furent cil de laienz moult lié et firent
moult grant joie et moult furent lié de la venue Lancelot
et moult estoit la dame engrant de demander conment
Hestor ses filz le faisoit, car ja avoit passé Il. anz
qu’ele ne l’avoit veu ; et Lanceloz dist qu’il n’avoit mie
Il. mois qu’il le vit sain et haitié. Aprés vespres firent
mestre les tables et mangierent a joie et a leesce et
quant la nuit fu venue, si firent. I, lit a Lancelot si bel
et si riche com a tel home avenoit; si le couchierent
et il s’endormi maintenant et ne s’esveilla dusques au
matin qu’il fu jorz. Et se vesti Lanceloz et apareilla
et oï messe en une chapele de laienz. Et quant il revint
el palais, si troeve les tables mises, car il voloient
qu’il manjast ainz qu’il s’am partist; et il s’asieent erranment. Et quant il orent mangié tout par loisir,
si se dreça Lanceloz et demanda ses armes, « Ha,
sire, por Deu, se il puet estre, remanez encor cest jor
seulement. » Et il dist que ce ne puet estre, car il a
trop a faire. Et quant il est armez et montez el cheval,
si se part de laienz et la damoisele chevaucha
delez lui et li prie por Dieu qu’il se praingne garde
d’Estor son frere; si dist que se Diex li donnoit
trouver, il ne se partiroit mais a piece de lui, se il
pooit. Et quant il l’orent i grant piece convoié, si les
fait arester et dist qu’il n’iront plus avec lui et les
conmande touz a Deu. Et quant la dame voit qu’il s’en
vet, si li dist tout em plorant: « Biaux douz sire, por
Deu et por l’ame vostre bon pere, pensez d’Estor mon
fil et vostre frere. » Et il dist que si fera il, aseur an
soit. Atant s’an torne la dame molt dolente de Lancelot, que plus ne sejorne o lui, et il chevauche touz
seus liez et dolanz, dolanz por Lyonnel dont il ne
set nouveles et liez por Hestor qu’il cuide par tans
trover. Et li chauz fu levez granz et mervilleus, si li
anuia a chevauchier et il oste son hiaume qui molt li
grevoit, ce li estoit avis, et le baille a J. escuier
qu’il ot trové el chemin. Si erra en tel manniere dusqu’a
none qu’il entra en I. forest vielle et ancienjalne. Il
voit a l’antree une chapele ou il avoit I. hermite molt
prodome, et tout entor la chapele avoit a I. cimetire
et a l’entree I. croiz et l. grant perron de marbre. Il
esgarde sor le perron lestres vermeilles qui disoient: Os tu, chevaliers erranz qui ceste part viens por
aventure trover, se tu ne vels morir, n’entrer mie en
ceste forest, car tu n’am porroies eschaper sanz mort
ou sanz honte. » Li escuiers lut cels lestres et
dist a Lancelot:; « Sire, entandez vos bien ce que cels
lestres vuelent dire ? — Oil, fait il. — Dont sai je bien.
fait cil, que vos n’iroiz en avant, car cil bries le desfant. — Et tu, ou iras ? fait Lanceloz. — Sire, dusqu’a
, chastel qui est outre ceste forest. — Dont iras tu
par cest chemin, fait Lanceloz, car il n’i a autre voie.
— Voire, fait il, car il le me covient a faire. — Or va
seurement, fait Lanceloz, car je te suirai. — Ha, sire,
por Deu, fait li vallez, n’i venez mie, car certes ce seroit
trop aperte folie ! Dont ne veez vos que cels lestres
dient ? — Por cels lestres, fait Lanceloz, ne plus ne
mains, car je ne lairoie en nule maniere que je n’i
alasse. » Lors resgarde vers destre et voit l’ermite qui
avoit ouvert l’uis de sa chapele, qui voloit chanter vespres. Il vait cele part, si le salue et li prodom li rant
son salu et li demande qui il est et il dist qu’il est
chevaliers erranz. « Et que alez vos querant? », fait il.
Et il dist qu’il vait querant J. suen cousin qui a non
Lyonnel.« Et comment avez vos non ? fait li hermites.
— Sire, l’an m’apele Lanceloz del Lac. — En non Dieu,
fait il, de vos ai je oi parler autre foiz. Vos estes li
mieldres chevaliers del monde a tesmoing de maintes
genz: si seroit granz domages, se vos vos metiez en
leu dont vos ne poissiez issir, car trop de gent i perdroient et por ce vos lo je que vos retorniez tout le
chemin que vos estes venuz, car en la voie de ceste
forest ne voi je en nule manniere que vos en issisiez a :
car puis Il. anz an an ça i sont bien Il. cens chevalier
entré qui tuit me creanterent au departir que, se Diex
lor donnoit eschaper de mort, qu’il revandroient ci
raconter ce qu’il trouveroient ne onques puis nus n’an
revint, et por ce sai je bien qu’il sont tuit mort. Por
ce vos di je bien, sire, que vos estes orandroit comme
pilers de chevalerie, si vos di que vos n’i entrez car
je sai bien que ja n’en istrez. — Or me
dites, fait Lanceloz, de cels lestres qui la sont et certes
savez vos qui les fist. — Certes, fait il, nenil. — Et i
ont eles longuement esté ? — Ofl, fait li prodom, plus
de. VI. anz. — Or vos comment a Dieu, fait Lanceloz,
quar trop ai demoré ici. — Et ne feroiz vos mie, fait li
prodom, ce que je vos di, que vos lessiez la voie de la
forest ? — Nenil voir, fait Lanceloz. Ja por chose que
g’i voie ne la lairai a passer, quar trop seroit grant
recreandise, se ja avoie paor, devant que je veisse le
porquoi — Or vos dirai, fait li hermites, que vos i eroiz,
puis qu’il est ainsi que vos ne retornerez mie. Remanez
huimais ceanz, por ce qu’il est pres de nuit, et c’est li
mielz que g’i voie a vostre oes, car se vos orandroit
vos metez en ceste forest qui est grant et espesse, il
vos anuitera par aventure avant que vos soiez II. liues
alé : si vos couvendra gesir souz l. arbre ou a la
terre nue?, si n’avrez que mangier ne voz chevax. Mais
ceanz gerrez vos a aise et avrez a mengier et vostre
cheval fain et avainne, et li vallez sera a repos, dont
il n’avroit mais hui point. — Puis qu’il vos plaist, fait
Lanceloz, que je remaingne, je remaindrai, et si est
il J. poi trop tost. » Lors descent et cil li tient l’estrier et li dist qu’il
remaingne huimais o lui, « et je te di loiaument, fait il,
que je te ferai compaingnie demain a trespasser la forest. » Et cil remaint qui voit bien qu’il ne porroit pas
mielz faire. Cele nuit fu Lanceloz serviz et aaisiez de
quanque li prodom i pot, car il anvoia? son clerc pres
d’iluec a J. chastel por achater poison, si come au jor
del vandredi; si mangierent a grant planté. Aprés
souper demanda Lanceloz au prodome conment la forest avoit non. « Sire, fait il, la gent de cest païs
l'apelent la Forest Perdue, car il n’i a nul qui de
l’estre de laienz puisse savoir, ainz est si perdu quanqu’il i entre que l’an n’an set plus ne vent ne voie.
— Par foi, fait Lanceloz, ce est merveille que nus
n’an revient, il m’est avis que ce est la Voie sanz Retor
et ja Diex ne m’aïst se je le laissoie por riens que je
n’i alasse et que je ne sache ou il remaingnent tuit.
— Or vos en consaut Diex, fait li prodom, car si m’aïst
Diex onques mes nus n’i ala dont je eusse si grant
paor com j’ai de vos. » Cele nuit fu Lanceloz au plus a aise que li prodons
pot et au matin, quant il fu levez, li chanta la messe
del Saint Esperit, puis s’arma, et quant il fu armez,
si conmande le prodome a Dieu. Et quant il l’an voit
aler, si prie a Nostre Seingnor que le ramaint a
sauveté. Et il se met en la forest et li escuiers avec li,
et Lanceloz li demanda a cui il est. « Au roi Pellés de
la Terre Forainne qui l’anvoie au duc d’Oc en message. » Einsinc ont chevauchié dusqu’aprés prime par
mi l’ombre del bois tant qu’il encontrent L. damoisele.
qui portoit I. brachet entre ses braz. Et Lanceloz avoit
osté son hiaume por le chaut qui ert levez, si avoit
son viaire descouvert; il salue la damoisele, quant il
l’aproche, et ele ne dist mot, ainz le resgarde, quar
tant li sambe biaux qu’ele an devient toute esbahie,
si s’areste por lui mielz veoir et il s’an merveille por
quoi ele le resgarde einsi, si li dist: « Damoisele,
que vos en samble? — Certes, sire, fait ele, il me
samble que ce est granz domages quant I. si biaux
cors d’ome vait a sa mort et a sa honte: si m’est?
avis que molt en fait Diex a blasmer, quant il ceste
part vos a conduit, car em plus perilleux leu ne poissiez vos pas aler. — Or ne vos esmaiez, fait il, damoisele, touz li maux que vos pensez ne nos avandra
Diex l’otroit, fait ele, car si
Paej se Deu plest.
m’aïst Diex, je le voldroie bien. » Si s’em part atant
li uns de l’autre. Quant il sont J. poi esloingnié, si
dist li vallez a Lancelot: « Sire, por Deu, car creez
conseil et aiez pitié de vos meesmes et retornez. N’avez
vos oi que cele damoisele qui onques mes ne vos vit
est couroucie de vos et a vos a dit que vos alez a
mort ? Malement em pesera or a cels qui vos connoissent, quant a cels qui onques mais ne vos virent em
poise. Por Deu, retornez tant com vos en avez le
loisir, et je por l’amor de vos retornerai por vos faire
compaingnie tant que vos soiez fors de la forest.»
Et il dist qu’il nel feroit en nule manniere, mes test
s’an ; et il dist qu’il n’em parlera jamais, puis que ses
cuers i est atornez. Si ont tant alé qu’il vindrent en J. molt bele
praerie devant J. tor ou il avoit tandu dusqu’a XXX.
pavillons les plus biax et les plus riches que Lanceloz
eust onques mes veu a son esciant. An mi les pavillons
avoit III. granz pins parcreuz et estoit li uns contre
l’autre autresi comme a la reonde, et en mi leu avoit
une chaiere d’yvoire couverte d’un vermeil samit et
desus le samit avoit J. couronne d’or granz et pesanz.
Tout entor les pins avoit chevaliers et dames, si estoient
li un des chevalier armé et li autre desarmé et
queroloient tiex i avoit, les hiaumes laciez, ausi com
se ce fust fermaille, et tiex i avoit qui queroloient en
cotes et en mantiaux et tenoient damoiseles par les
mains et tiex en avoit i qui ne tenoient ne dames ne
damoiseles, ainz tenoient chevaliers par ses mains dont
il i avoit assez plus que de damoiseles. Et quant
Lanceloz vint cele part et il vit les queroles dont li pin
estoient avironné, si s’en merveille molt et toutes voies
dist au vallet: « Molt a ci bele compaingnie et ranvoisie gent ! Il ne monstrent mie que l’an ne puist par
ceste forest aler seurement et dahaiz aie, se je ne
vois savoir de quoi il font si grant feste. » Lors
se fiert es pavillons et si tost com il a le premier encontré, si li mue li sans et li change li talanz: car
s’il devant n’avoit i talant fors de chevalerie et d’assaut
et de meslees comancier, or est ses voloirs a ce menez
qu’il n’a talant fors de queroler; si oublie sa dame et
ses compaingnons et soi meesmes en tel manniere qu’il
ne l’an souvient mais, ainz descent de son cheval et
le baille a garder au vallet, si giete sa lance et son
escu a terre et s’en vait a la querole toz armez, le
hiaume lacié, et se prent a la premiere damoisele qu’il
encontre. Et lors conmance a chanter et a ferir del pié
ausi conme li autre, si s’anvoise et joue assez plus
qu’il n’avoit onques mes fet et tant que li vallez meesmes le resgarda et le tient por fol. Et il chantoient une
chançon qui estoit faite de la roine Genievre et il
chantoient en escotois si que li vallez n’antandoit mie
bien qu’il disoient et neporquant tant en savoit que li
sans de la parole estoit tex : « Voirement avons nos
la plus bele roine des autres. » Quant li vallez a grant piece atandu illuec. si
li anuie molt ce qu’il demore tant, car il pert, ce li
ert avis, sa jornee. Il vient a Lancelot et le prant par
le pan del haubert et li dist : « Sire, venez vos an
car vos demorez trop.» Et il respont touz iriez de ce
qu’il l’araisonne : « Fui de ci, laisse moi, car a je ne
me remouvrai de ci por toi ne por autre. » Et quant il
oit qu’il ne se remuera, si li est avis qu’il soit courouciez
por ce qu’il l’a trop tost apelé ; si se retraist arriere"
et atant encore l. poi por savoir s’il se remuera; et
il n’an fait nul samblant. Et cil demore dusqu’a none,
et quant il voit que li solauz est ja tornez, e si se
tient por fol de ce qu’il a tant atandu. Lors revient
a lui et le rapele une autre foiz et dist qu’il s’en viengne.
Et cil qui il i ne souvient fors de jouer et de queroler
li respont: « Voirement fait il bon maintenir amors »
et c’estoit la chançon qu’il disoient. Lors s’aperçoit li
vallez qu’il est deceuz et engingniez par la querole; si
commance a faire le greingnor duel del monde et maudit l’eure qu’il vindrent cele part, quant li mieldres chevaliers des bons i est pris par folie et par anchantement : si em plore et en fait grant duel. Et quant il
voit qu’il n’i porra plus panre, si entre en son chemin
et erre grant aleure et laisse Lancelot a la querole.
Mais atant laisse ore li contes a parler de l’un et de
l’autre et retorne a parler de mon signor Yvain, car
grant piece s’an est teuz.
Or dit li contes que quant mes sire Yvain
ot sejorné XV. jorz en l’ermitage, qu’il fu sains et
gariz de la plaie qu’il avoit eue. Lors se parti de laienz
liez et joieus et conmanda les freres a Deu et erra
toute jour sanz aventure trover qui a conter face et
l’andemain ausi ; et par tout la ou il venoit demandoit
nouveles de Lancelot, mais onques ne trouva en tote
la semainne qui nouveles li an deist. Si erra en tel
manniere X. jorz et tant qu’il li avint par un lundi
matin qu’il encontra J. nain qui chevauchoit un roncin
troteor et aloit molt grant duel faisant. Et mes sire
Yvain li demande s’il set nouveles d’un chevalier qu’il
vet querant. Et li nains s’areste et li demande qui li
chevaliers est et il dist que ce est mes sire a Lanceloz.
del Lac. «e En non Dieu, fait li nains, de Lancelot vos
dirai je bien nouveles, se vos tant voliez faire por moi
que I. brachet me feissiez randre que une damoisele
m’a orandroit tolu a force. » Et il dist, se il la damoile li monstre, il li randra le brachet, aseur soit il.
Et cil li creante loiaument que il tex nouveles li dira
par quoi il devra estre bien creuz. « Or me moinne
donc, fait mes sire Yvain la ou la damoisele est dont
tu te plainz et je te creant leaument que je ferai mon
pooir de randre le toi. » Et cil dist qu’il ne demande
plus, si s’an torne tout le chemin qu’il estoit venu grant
oirre et mes sire Vvain le siut adés. Tant ont alé qu’il viennent a l’avaler d’un tertre
et lors voient devant aux I. chevalier tout armé et I.
damoisele avec lui. « Sire, fait li nains a mon signor
Yvain, veez la damoisele qui mon brachet emporte
qu’ele me toli par la seurté del chevalier qui est avec
li. — Or va donc, fait mes sire Vvain, si li oste des
mains maugré suen, et se li chevaliers em parole, moi
ne chaut et ne doute riens, que se li chevaliers se velt
prandre a toi, je te garantirai. » Et li nains en est
molt liez: si vient a la damoisele et li oste le brachet
des mains si felonnessement qu’a poi qu’il ne l’a jus
abatue del cheval. Et quant cele voit qu’il l’amporte.
si vient aprés por lui tolir et mes sires Yvain li dist:
« Damoisele, ne le touchiez, car il est en mon conduit et
laissiez le brachet, car il est suens, si le doit mielz
avoir que vos ne devez, car en la soue chose n’avez
vos droit outre son gré. » Lors saut avant li chevaliers
qui la damoisele conduisoit et vait tolir au nain le
brachet et mes sire Yvain li dist : « Traiez vos arriere.
sire vassaux, car je ne sofferroie mie que vos an lui
meissiez main. — Non ? fait il. Par Sainte Croiz mar
le deistes! Or vos gardez de moi, car vos estes venuz
a la bataille. » Et il respont que de ce ne li chaut. Lors s’esloingnent li un de l’autre et mestent lor
escuz devant lor piz et esloingnent les glaives et laissent corre les chevax forz et isniax et s’antrefierent si
durement qu’il en font voler les esclaz. Il s’antrehurtent
des cors et des escuz, si qu’il n’i a celui qui i n’ait le
cerveil tourblé en la teste, si s’entrebatent a la terre
par desus les croupes as chevax, si estordi qu’il ne
sevent d’aux panre conseil. Il resaillent em piez au
plus tost qu’il en ont le pooir et traient les espees
tranchanz et s’antrefierent granz cox sor les escuz et
sor les hiaumes et s’entreblescent quanqu’il pueent et
se font voler le sanc vermeil des chars des espees. Sidure tant li premiers assauz qu’il n’i a celui qui assez
ne soit las et travilliez. Et mes sire Yvain est tex
atornez qu’il n’an cuide mie eschaper sanz mort, car
il a tex VII. plaies dont la mendre est assez perilleuse
et il troeve celui a cui il se combat si fort et si seur
qu’il ne cuide mie que en tex. VIl. chevaliers eust tant
de force et de prouesce com il a en lui et bien connoist
qu’il est em peril de mort et en avanture d’estre menez
a outrance, se il ne fait qu’il ait pais entr’els Il. Et il se furent traist arrieres por repanre lor
alainnes, car a merveilles longuement avoit duré lor
premiers asauz; si resgardoit li chevaliers s’espee, car
toute estoit rouge del sans mon signor Yvain et la
tersoit del pan de son haubert. Et mes sire Vvain
l’araisonne premierement, si li dist: « Sire chevaliers.
tant nos somes combatu moi et vos qu’il n’i a celui
qui bien ne se soit essaiez li uns contre l’autre et vos
savez bien que de ceste querele est li droiz miens et li
torz vostres: et por ce me samble il que ceste bataille
deussiez laissier, ainz que pis vos an venist, car d’aler
contre droit ne vos puet venir se domages non. » Et il
dist que de la bataille laissier n’est il mie encore conseilliez ne ne sera tant com il puisse tenir s’espee.
« Par mon chief, fait mes sire Yvain, dont somes nos
au recommancier, que mon droit desfandrai je dusqu’a
la mort; mais ançois que nos en façons plus, vos pri
je par cortoisie que vos me diez vostre non, et puis
face chascuns a son pooir de l’onor avoir. — Certes.
fait li chevaliers, vos me samblez si prodome que je ne
vos celerai mie ce que vos me demandez. Je aia non
Boort li Essilliez et sui cousins mon signor Lancelot
del Lac. » Quant mes sire Yvain l’antant, si a trop grant
joie. Lors gete s’espee a terre et oste son escu de son
col et dist a Boort : « Ha, sire, je vos quit ceste
bataille, puis que vos estes cousins mon signor Lancelot del Lac et je me tieng por outré, si vos pri que
vos me pardoingniez ce que je me sui a vos combatuz »
—Sire,fait Boorz, qui estes vos qui me faites tele
honor de ce dont je n’ai droit que vos vos tenez por
outré et si ne l’estes mie ?» Et il se nome, et quant
Boorz entant que ce est mes sire Yvain, si li velt
s’espee randre, mais il ne la volt panre en nule manniere, quar molt estoit cortois, et dist que ceste honor
ne li avandra, car il n’est mie raison, » ainz la devez
avoir par raison, biaux sire, car vos m’avez mené
dusqu’a outrance. » Lors deslacent lor hiaumes et s’antrefont molt
grant joie conme eil qui molt s’entramoient, si s’asient
sor l’erbe vert et resgarde li uns l’autre ses plaies;
si demande mes sire Vvain i noveles de Lancelot et il
les conte teles com il les set et dist qu’il le laissa
malade molt durement, se li conte conment il fu anvenismés et par quele achoison. « En non Dieu, fait mes
sire Yvain, nos cuidons a cort qu’il soit mort, car la
roine le nos avoit fait antandant et por savoir en la
verité, somes nos meu de cort dusqu’a X. chevaliers de la Table Reonde et avons juré sor sainz que
jamais ne retornerons a cort devant que nos en saichons vraies noveles. ? — Enon Deu, fait Boorz, il
n’est mie morz, ainz est touz gariz a mon esciant. »
